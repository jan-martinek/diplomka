# Podpora spolků se fakultě vyplatí

Vyučující oboru sociální práce mluví o supervizi snad v každé své přednášce. I studentky Veronika Mrtvá, Jana Zelinová a Eva Bližňáková už ví, že nejde o vulgarismus, ale řeč je o nástroji pro zvládání pracovního stresu.

Oč více je tohle slovo skloňované na přednáškách, o to méně se s ním sociální pracovník setká v praxi. A nadšené studentky se to rozhodly změnit. Rády by založily web, který bude o supervizi shromažďovat všechny potřebné informace. Něco takového totiž na českém internetu doposud chybí.

Aby svůj záměr rozjely, potřebují peníze. Už teď je jisté, že z fakultního stipendijního fondu neuvidí ani korunu. Než najdou pomoc jinde, jejich projekt to dost zdrží. A je taky docela možné, že jim nápad někdo vyfoukne. Až se na takovém webu objeví třeba logo Karlovy univerzity, bude to pro budoucí sociální pracovníky jasný signál, které škole mají své vzdělávání svěřit.

Na tomto místě je fér přiznat, že spolu se zmíněnými studentkami letos neúspěšně usilovalo o stipendium i dvanáct dalších žadatelů, mezi kterými byla i naše redakce. Díky tomu jsem měla možnost na vlastní oči vidět členy stipendijní komise v praxi. Samotné jednání, tedy špička ledovce celého jejich úsilí, trvalo ve druhém kole asi čtyři hodiny. Nemám důvod pochybovat o tom, že svou práci dělali poctivě a podle svého nejlepšího vědomí a svědomí. S nově navrženým systémem z vícero důvodů souhlasím. Komisaři však neměli jednoduchý úkol zejména proto, že mohli rozdělit méně než polovinu částky, o kterou studenti žádali. Právě proto bychom se s takovou podporou spokojit neměli. A stačit to nesmí ani vedení fakulty.

Jsou to totiž právě studenti, kteří budují image školy. Pokud jejich aktivity bude fakulta dostatečně podporovat, nemusí se bát, že by o ní nebylo dost slyšet. Vždyť Masarykovy debaty na svém webu propaguje i prestižní časopis Respekt. Tereza Skládanková byla den po spuštění projektu Demagog.cz hodinu ve vysílání ČT24 a rozhovory pak dávala do rádií i tištěných novin. 

Aktivitu těchto studentů výše fakultního stipendia asi příliš neovlivní. Zcela určitě ale zasáhne do jejich vztahu k alma mater. Budete se chlubit svou školou, když víte, že se tam na podporu moc spoléhat nedá? Ne, založíte si občanské sdružení a budete si užívat hořkosladkou chuť nezávislosti. V redakci to dobře známe.

A fakultě se to vrátí i po letech ve chvíli, kdy se bude na své absolventy obracet jako na potenciální donátory. Studenti pak budou mít plné právo říci: Jen hledejte jinde, jednoduché to není, my víme...  

Příjemnou zábavu při čtení přeje

Tereza Cajthamlová, šéfredaktorka
cajthamlova@casopishalas.cz