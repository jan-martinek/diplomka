\chapter{Institucionální kontext}

Kontext, ve kterém vznikala stipendijní komise pro rozdělování prostředků určených na stipendia pro pořadatele kulturních a spolkových aktivit, se skládá ze dvou oblastí: Jednak je potřebné popsat institucionální strukturu Fakulty sociálních studií, pro jejíž studenty jsou tato stipendia určena. Pak se budeme věnovat situaci předcházející rozhodnutí zřídit novou stipendijní komisi, kterou charakterizovaly problémy vnímané jak studenty, tak vedením fakulty. 

# Fakulta sociálních studií

Fakulta vznikla v roce 1997 vydělením sociálně-vědných pracovišť z Filosofické fakulty Masarykovy univerzity a zahrnuje sedm kateder, některé z nich rozdělené na více pracovišť. V době svého založení na fakultě studovalo 455 studentů pregraduálních studentů a na výuce se podílelo akademici v součtu 54,6 úvazků, do roku 2009 stoupal počet studentů až k číslu 4 162, došlo tedy k navýšení jejich počtu na více než devítinásobek. Po roce 2009 započal pomalý pokles počtu studentů, v současné době (rok 2012) jich je méně než čtyři tisíce. Počty úvazků akademiků stoupaly výrazně pomalejším tempem, v roce 2011 jich bylo 207,2. \citep[Statistické údaje o počtech studentů převzaty z][27, 44]{vyrocnizprava}
 
Fakulta je od svého vzniku výjimečná mezi ostatními fakultami množstvím studentských a spolkových kulturních aktivit (od vydávání studentského časopisu Halas přes pořádání divadel a plesů až po aktivity spojené úžeji s jednotlivými obory). Vysoký počet studentů však neznamenal zásadní zvýšení objemu spolkových aktivit --- mimostudijně aktivní zůstává malá část fakultní studentské obce (většinou v několika různých aktivitách současně), většina studentů participuje pouze na výuce. V prostředí fakulty tak existuje relativně úzký okruh aktivních studentů, kteří se často vzájemně znají a jejichž počet řádově dosahuje nízkých stovek.

## Struktura fakulty

Různé způsoby strukturace fakulty byly zmíněny již v kapitole *3.7 Reflexe vlastní pozice autora* --- jedna dělící linie vede mezi stupni studia a též mezi studenty a akademickými pracovníky, důležité jsou vztahy mezi pracovišti a pozice různých útvarů vedení. Fakultu vede děkan volený Akademickým senátem. Děkan si vybírá blízké spolupracovníky --- proděkany --- a z nich formuje vedení. Vedle toho ve vedení působí ještě tajemník školy. Vedení školy společně s vedoucími kateder utváří kolegium děkana. Akademický senát je volen přímo akademickými pracovníky a studenty. Podle zákona o VŠ mohou být studenti zastoupeni nejvýše polovinou členů (§ 8, odst. 1), na Fakultě sociálních studií jsou zastoupeni pěti z jedenácti mandátů.

Z hlediska příležitostí pro získání stipendií je podstatné zmínit, že na univerzitní úrovni teprve začátkem roku 2011 vzniklo první stipendium na podporu spolkových aktivit, vymezené však pouze pro aktivity studentských časopisů. Jiné programy v současnosti neexistují, až v druhé polovině roku 2012 se objevila vedením univerzity podporovaná aktivita *MUNIE --- Studentská unie Masarykovy univerzity*, která jako jeden z rozměrů své činnost má integraci a podporu spolků (autor není obeznámen s tím, do jaké míry je tento záměr naplňován), ta však pro kontext vzniku komise není podstatná.

# Ukotvení stipendií

Zákon č. 111/1998 sb., *O vysokých školách a o změně a doplnění dalších zákonů* ustanovuje v § 14, odst. 1, písmenu g) jako jeden z vnitřních dokumentů veřejné vysoké školy *stipendijní řád* a též v § 15, odst. 5, písmenu c) jako jeden z fondů *stipendijní fond*. V odstavci 7 je dále řečeno, že zdroji stipendijního fondu jsou převody poplatků za studium a převody daňově uznatelných výdajů podle zvláštního předpisu. Student má nárok na stipendium, pokud splní podmínky dané stipendijním řádem školy ($ 62, odst 1, písmeno i)). Výhradně stipendiím je věnován $ 91, v němž je vymezeno, že stipendia mohou být studentům vyplacena kromě např. vynikajících studijních výsledků též za    za "vynikající výzkumné, vývojové a inovační, umělecké nebo další tvůrčí výsledky přispívající k prohloubení znalostí" (písmeno b)), nebo "v případech zvláštního zřetele hodných" (písmeno e)).^[Na Fakultě sociálních studií dlouhodobě probíhaly diskuse, zda jsou stipendia na kulturní a spolkovou činnost udílena z důvodu vymezeného "uměleckými a dalšími tvůrčími výsledky" nebo písmenem e) zákona o VŠ, především z toho důvodu, zda je vůbec legitimní stipendia na tyto účely vyplácet (částka vymezená v rámci stipendijního programu byla často (v reakci na požadavky studentské komory) obhajována právě touto nejasností samotné legitimity jejich určení). Například \citep{zapis3_11} parafrázuje tehdy pověřeného proděkana: "Dle Holzera je z dikce VŠ zákona je zřejmé, že stipendijní fond má pokrývat mimořádné odborné činnosti a tedy by jej nemělo být ve větší míře využíváno pro kulturní činnost. FSS tím ale dává najevo, že chce podporovat divadlo, časopisy, spolky atd."] V odstavci 5 je řečeno, že "stipendia přiznává studentům vysoká škola nebo fakulta podle stipendijního řádu". Mimo vyplácení stipendií zákon nevymezuje žádný jiný účel čerpání prostředků ze stipendijního fondu.

Statut Masarykovy univerzity ve znění účinném mezi 21. listopadem 2011 a 14. červnem 2012 \citep{statutMU} odkazuje v článku 36 na Stipendijní řád MU a opakuje vymezení daná zákonem o VŠ. Stipendijní řád Masarykovy univerzity \citep{stipMU} platný mezi 1. červencem 2006 a 24. lednem 2013 vymezuje v § 1 coby osoby oprávněné vypsat stipendijní program rektora, děkana, ředitele VŠ ústavu a vedoucí pracoviště MU a blíže popisuje formální nároky stipendií.

Stipendijní programy na Fakultě sociálních studií se řídí každoročně Akademickým senátem schvalovanou *Směrnicí děkana o udílení stipendií na FSS MU* a komplementárním *Soupisem stipendijních programů*, který definuje konkrétní účel a určení jednotlivých programů.

Směrnice z roku 2011 \citep{smernice2011} přebírá ustanovení vyšších zákonných norem a ve článku 4 definuje fungování komise, kterou jako svůj poradní orgán zřizuje děkan (v odst. 1): 

> *"(2) Komise je složena z pěti členů. Dva členy komise z řad akademických pracovníků jmenuje a odvolává děkan na návrh pověřeného proděkana. Dva členy komise z řad studentů fakulty jmenuje a odvolává děkan na návrh předsedy studentské komory Akademického senátu fakulty. Jejich mandát trvá po dobu platnosti této směrnice. Mandát může zaniknout také zánikem členství v akademické obci fakulty či vzdáním se mandátu."*
> 
> *"(3) V čele komise stojí předseda, kterého jmenuje děkan. Tento post je obsazován proděkanem/proděkany, pověřenými přiznáváním stipendií v těch stipendijních programech, v nichž je Soupisem stipendijních programů deklarována poradní a kontrolní činnost komise."*

Soupis stipendijních programů z roku 2011 \citep{soupis2011} definuje stipendijní programy značené písmeny A---M, z nichž pro tuto práci je podstatný především program označený písmenem D, *"pro oceňování mimořádných výkonů vzdělávacího a kulturního charakteru studentů bakalářských, navazujících magisterských a doktorských studijních programů"*.^[Zápis ze zasedání Akademického senátu fakulty, kde pověřený proděkan prezentoval tento soupis, doplňuje úmysl za utvořením daného programu a detaily: "Nově vznikl program čistě kulturního zaměření, aby se odlišily žádosti na uvedení divadelního představení od vědecky motivovaných stipendijních žádostí. Holzer ujistil, že fotbalový turnaj je též kulturní událostí." \citep{zapis3_11}] Účel je vymezen coby: 

> "[O]ceňování studentů dosahujících mimořádných výkonů, které vedou k reprezentaci fakulty na veřejnosti. Za takovéto výkony jsou považovány především organizace akcí, jako jsou diskuse, přednášky, výstavy, divadelní představení apod., tedy včetně aktivit kulturního charakteru, dále vydávání časopisů a jiné způsoby prezentace fakulty, reprezentace fakulty apod." (ibid.)

Dále definuje formální požadavky a proceduru žádání o stipendium (potřebné je vyplnění žádosti se specifikovanými parametry, přiložení dokladu o odborné garanci a souhlas se zveřejněním souvisejících dat na webových stránkách fakulty; po splnění je nutné doložit zprávu se stanoviskem garanta o dosažení v žádosti definovaných cílů). Současně s parametry žádosti je specifikováno vodítko pro rozhodování proděkana:

> "Výše jednorázově udělovaného stipendia má podobu finančního ocenění práce odvedené v rámci daného projektu, musí být v souladu s pravidly efektivní a maximální hospodárnosti. O vlastní výši rozhoduje pověřený proděkan po projednání ve stipendijní komisi. Rozhodnutí bere v úvahu účel a zaměření projektu, výši požadované částky, stanovisko garanta žádosti a finanční rozpočet stipendijního programu." (ibid., odst. 5)

Soupis zároveň definuje vymezenou částku, konkrétně 250 tisíc Kč (ibid., odst. 10) a správce programu, "pověřeného proděkana". Směrnici i soupis stipendijních programů schválil Akademický senát FSS 11. března po prezentaci proděkanem Janem Holzerem (plným počtem hlasů v prvním případě, resp. osmi hlasy pro a jedním zdržením se v případě soupisu programů).

Podstatné je na závěr ještě zmínit stipendijní program C, který je určen též studentům bakalářských, magisterských a doktorských programů, ale pokrývá jejich odbornou a výzkumnou činnost. O tomto stip. programu rozhoduje též "pověřený proděkan" (tehdy též proděkan pro studium). Podstatné je především pro pnutí, které vzniká u aktivit, které mají zároveň spolkový a akademický rozměr: pro námi sledovanou komisi bylo později zajímavým tématem diskuse, zda takové projekty hodnotit v rámci programu, který měla ve své správě. Dříve takové rozhodnutí učinil sám proděkan, který byl správcem obou programů, prostřednictvím doporučení žadatelům (v konzultaci či případném zamítavém stanovisku při čerpání z nevhodného programu).^[Autorovi samotnému byly takto prostřednictvím stipendia ze stipendijního programu C proplaceny náklady na jím pořádanou *un-conference* Politologický barcamp 2011.]\textsuperscript{, }[^prejmenovani]

[^prejmenovani]:Později, při konstrukci nových stipendijních programů, je ekvivalent tohoto programu označen kódem 2A.

# Vnímané dílčí problémy a jejich navrhovaná řešení

Problematické fungování Stipendijní komise ve tvaru, v němž byla ukotvena ve Směrnici o udělování stipendií vydané pro rok 2011, se projevovalo již dříve.^[Samotné utvoření komise v roce 2010 vycházelo z žádosti Studentské komory AS, konkrétně senátora Alexandra Průši, který požádal o utvoření samostatného programu pro kulturní a spolkové záležitosti v listopadu 2009 \citep{zapis2_09}.] Problémy vyplývaly především z problematické komunikace mezi členy komise, především studentskými, kteří nedodávali podklady k hodnocení, případně si sami stěžovali, že s nimi není ohledně hodnocení komunikováno. Výrazným obdobím byl *sabbatical* proděkana pro studium v roce 2010, během něhož došlo k podobné situaci při spolupráci s jeho zástupcem, posílené tím, že jeden z členů komise ukončil předčasně studium a tento samotný fakt byl objevem Studentskou komorou AS až s mnohaměsíčním zpožděním.^[Autor byl v té době akademickým senátorem a jednal jak s tehdejší proděkankou pro studium, jíž nevyhovovala pasivita stipendijní komise, tak se členy stipendijní komise a řešil situaci chybějícího studenta, který již nebyl v daném roce nahrazen.]

Výrazným podnětem k jednání Studentské komory AS se stala stížnost žadatelů z projektu Masarykovy debaty v druhé polovině roku 2010,^[Zde je nutné poznamenat, že organizátorem projektu byl blízký přítel autora, s nímž se později v roce 2011 zúčastnil voleb do Akademického senátu.] kteří jednak zpochybňovali konzistenci zdůvodnění, pro které jim stipendium nebylo přiděleno (byly podle nich uváděny na různých setkáních s proděkanem různé důvody) a vedle toho vedli diskusi o smyslu stipendia (stipendium mělo pokrývat náklady na pronájem místnosti na fakultě a hrazení nákladů debatérům). Zdůvodnění bylo v této době možné získat prostřednictvím uzavřené osobní konzultace s proděkanem pro studium.

Do diskuse se tak dostala jednak *otevřenost zdůvodňování (ne)udělování stipendií* a téma jejich *samotné povahy* (účelu stipendií), dále pak byla již z dřívějška převzata *možnost periodického rozdělování stipendií* v některých programech, aby nedocházelo k jejich neočekávanému vyčerpání. Na zasedání AS FSS 6. června 2011^[Diskuse zde byla do značné míry spojena též s tématem samotného účtování poplatků studentům za užívání místností na fakultě ke spolkové činnosti.] se toto téma objevilo v několika bodech představených Studentskou komorou AS: zveřejňování zdůvodnění proděkanova konečného rozhodnutí o (ne)udělení stipendia, zveřejňování odůvodnění rozhodnutí komise, zveřejňování samotných žádostí, možnost přenesení odpovědnosti z proděkana na samotnou Stipendijní komisi (a tedy vázání jeho rozhodnutí rozhodnutím komise) nebo přesnější vymezení podmínek, za nichž se může proděkan odchýlit od rozhodnutí komise. Diskuse byla výrazně konfliktní, nicméně hlasy všech přítomných bylo přijato usnesení vyzývající ke *"zveřejňování rozhodnutí stipendijní komise ve stipendijních programech, které oceňují mimořádné výkony studentů, v případě neudělení stipendia, krácení stipendia, nebo v případě rozporu stanoviska proděkana s názorem komise"*. \citep{zapis11_6}

Při konzultacích v první polovině roku 2011 proděkan pro studium nabízel organizaci workshopu pro žadatele, ke kterému nakonec nedošlo --- při vidině blížící se změny celé procedury výběru nebyly Studentskou komorou AS sbírány podněty studentů k problematickým bodům udělování stipendií, zároveň byly některé aspekty stávající procedury vnímány jako problematické samy o sobě --- zakořeněné nikoli v nevědomosti žadatelů (například problém uzavřenosti rozhodování).

Dalším problémem byl chybějící přehled o stavu Stipendijního fondu. Závěrem roku se stávalo, že stipendia nebyla udělována pro jeho vyčerpání. Zůstatky přitom bylo možné zjistit pouze problematicky za již zúčtovaná čtvrtletní období a především se mezi studenty objevila zpráva o úplném vyčerpání fondu, která nebyla založena na skutečnosti (zmíněno v \citealp{zapis12_1}).

Technickým problémem, který však téma stipendií zvýrazňoval, se též stal administrativní a technický problém s vyplácením stipendií ve čtyřech měsících na přelomu let 2010/2011. \citep{zapis3_11}

# Jednání o řešení

Diskuse o řešení byly vedeny zpočátku na úrovni uzavřených rozhovorů mezi Studentskou komorou a proděkanem (především v rovině větší otevřenosti při hodnocení), později mezi SK a děkanem, případně, jak již bylo výše popisováno, během zasedání Akademického senátu.

Během října 2011 bylo tehdy nově zvoleným děkanem (s mandátem od 1. září 2011) na uzavřeném setkání představeno řešení přesunutí pravomocí spravování komise na Studentskou komoru. Toto řešení pak nicméně nebylo zmíněno na žádném z jednání Akademického senátu, dále byly projednávány pouze změny vztažené k práci komise v původním formátu.

Nabídka předání správy stipendijního programu vymezitelného svým rozsahem na půdorysu tehdejšího programu C pak zazněla na setkání dvou členů Studentské komory AS a proděkana pro studium, 21. prosince 2011 jako jedno z možných řešení, vedle toho bylo dále diskutováno zachování stávající procedury a možnosti zveřejňování rozhodnutí a žádostí v takovém případě. Na zasedání vedení fakulty, 2. ledna 2012, byl proděkanem prezentován návrh Směrnice a Soupisu programů. 

Přesná podoba úprav činnosti komise se projednávala 9. ledna, kdy bylo rozhodnuto, že úpravy činnosti stávající komise jsou nepřijatelné a správa komise byla svěřena v plné míře Studentské komoře. 23. ledna pak dostala Studentská komora zelenou k úplnému zveřejňování žádostí. Oba dokumenty související s udílením stipendií byly 26. ledna schváleny Akademickým senátem. Zápis ze zasedání \citep{zapis12_1} zmiňuje mj. souhlas proděkana s návrhem Studentské komory AS, "aby pro program spolkové a kulturní činnosti žadatelé dávali souhlas se zveřejněním celého projektu" a též úvahy proděkana ohledně role komisí v dalším rozhodování o stipendiích: 

> *"[Komise] podle proděkanů nefungovala, působila průtahy a někteří členové vůbec neplnili své povinnosti. Komise v návrhu není vyloučena, ale je posílena role expertů. Rozhodují ti, kteří mají programu nejblíže. Příkladem je program pro spolkovou a kulturní činnost, kde je správa svěřena SK AS."*

# Kontext ustanovení komise

Článek 4 \citep{smernice2012} vymezuje, že děkan zřizuje "[p]ro dohled nad vynakládáním prostředků v rámci některých stipendijních programů a jako svůj expertní a poradní orgán zřizuje děkan Komise stipendijních programů", jejichž ustavení a složení upravuje (\citealp{soupis2012}; dokumenty budou dále nazývány pouze *Směrnice* a *Soupis*). Soupis nově oproti předchozímu roku ustavuje komisi "z řad členů akademické obce FSS, jejíž členy nominuje Studentská komora" AS FSS a stanovuje, že posuzování probíhá čtyřikrát ročně. Soupis zároveň vymezuje přesně termíny odevzdání žádostí.

Z procesního hlediska je pak podstatné ještě ustanovení v odstavci 7: "Po termínu ukončení podávání návrhů se o nich komise a poté vedení fakulty usnáší bez zbytečného odkladu. Výplata stipendií probíhá v nejbližším výplatním termínu po rozhodnutí vedení fakulty."

Z hlediska širšího kontextu již zbývá jen poznamenat, že jednání senátu a následná práce na ustavování nového modelu Stipendijní komise jsou v daném období náročné jednak kvůli probíhajícímu zkouškovému období, ale především kvůli v prvním čtvrtletí 2012 probíhajícím protestům vysokoškolských studentů proti vládní vysokoškolské politice (především po kritice věcných záměrů *Zákona o vysokých školách* a *Zákona o finanční pomoci studentům* akademiky z Univerzity Karlovy 19. ledna 2012), kterých se senátoři v menší či větší míře účastnili.^[Coby místopředseda Akademického senátu byl autor v tomto období výrazně zapojen do organizace, diskusí a dalších aktivit.]











