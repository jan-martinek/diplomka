\chapter{Jak zkoumat vznik instituce}

> *"Postačí chápat vědu jako co možná nejvěrnější polidštění věcí; popisujíce věci a jejich posloupnost, učíme se stále přesněji popisovat sebe samy. Příčina a následek: taková rozdvojenost pravděpodobně nikde neexistuje, --- doopravdy máme před sebou kontinuum, z něhož vydělujeme pár částí; tak jako pohyb vnímáme vždy jen jako oddělené body, tedy vlastně nevidíme, nýbrž vysuzujeme."*
\cite[s. 117]{nietzsche}

Autor přistupuje k politologii jako k vědě definované předmětem zájmu, jejíž metody jsou sdílené dalšími sociálně-vědními obory --- sociologií, moderní historickou vědou, mediálními studii atp. Samotný předmět zájmu je vždy vymezitelný coby podmnožina předmětu zájmu vyjmenovaných a dalších oborů, případně slouží coby prostor, v němž dochází k synergickému propojování poznatků z jednotlivých oborů a jejich vzájemnému obohacování.^[Především kvůli nezvyklosti některých konceptů v lokálním kontextu považoval autor za podstatné zmínit kromě samotného jádra technik, které jsou při práci užívány, též jejich širší přesah.]

Východiska politické vědy nacházíme u autorů, kteří pracovali z hlediska dnešní specializovanosti vědy multidisciplinárně --- a to nejen kvůli tomu, že sociální vědy teprve vznikaly, ale zároveň i pro hluboké souvislosti mezi jednotlivými poznatky. Pokud je tedy níže zmiňována historie antropologie, sociologie či jiných oborů, je možné vnímat daný kontext též coby kontext vzniku politické vědy. 

Sociální vědy nejsou kompaktní celek, který by bylo možné v určitý okamžik "obtisknout" a získat konzistentní obraz vědy --- níže prezentované teorie se tak často vzájemně překrývají ve svém předmětu zájmu, cílech i způsobech řešení; přitom však vznikají rozpory, jejichž pnutí (a případné smiřování) posunuje sociální vědy kupředu.

Klademe-li si otázku po vzniku instituce, tak není -- jak již napověděla předchozí kapitola -- možné hovořit o určitém okamžiku, v němž instituce "začala existovat", ale musíme sledovat celé ustavování institucionálního mechanismu. Není možné sledovat "jediného mýtického designéra", ale je potřebné vnímat vznik jednotlivých praktik, jejich adopci aktéry a jejich proměny. 

Existenci instituce je tak možné s nadsázkou považovat za dlouhý proces vznikání. U institucí můžeme popisovat fáze vzniku -- tvorba prvních návrhů, období nestability a období stabilního a víceméně neměnného fungování její praxe (a případně i další změny plynoucí z reflexe dlouhodobého fungování). Takové hodnocení však vždy bude spíše individuální, bude přikládat význam různým parametrům fungování a především bude vyhodnotitelné spíše s časovým odstupem.

Významnou součástí této kapitoly je také zdůvodnění výběru zkoumaného tématu a vymezení pozice autora, který se procesu vzniku instituce účastnil coby facilitátor celého procesu, včetně přehledu diskuse, která se zabývá pozicí "pozorujícího participanta", a reflexe jeho ukotvení v akademickém diskursu.

# Etnografie a hermeneutika

Etnografie je kvalitativní metodologie výzkumu používaná primárně v antropologii a etnologii (synonyma, která jsou užívaná v anglosaském světě a ve Francii). Užívá se k analýze sociálních skupin a společností. V politologii se zaměřuje především na studium "organizační kultury", což je téma blízké sociologii organizací a přístupům studujícím politické instituce a elity. Jejím původním cílem bylo popisovat etnické skupiny lišící se kulturou a způsobem života od industriální společnosti; později se těžištěm užití etnografie stalo porozumění a interpretace sociálního chování i ve společnosti sociálním vědcům vlastní \citep[149]{drulak}.

Chicagská sociologická škola poté využila těchto již etablovaných metod pro zkoumání společenských nerovností a života v městských zónách. I důsledkem sociopolitické situace (dekolonizace způsobila ztrátu snadného přístupu k jiným kulturám) se stále více protínal předmět zájmu antropologů a sociologů. Dnes je tedy možné etnografii považovat za sdílenou metodologii, liší se spíše jen předmět zájmu --- dle Dextera McNabba se "sociologové primárně zabývají vlivem sociálních okolností (…) na lidské životy, zatímco antropology více zajímá role (sub)kultury v chování lidí" (citováno dle \citealp[151]{drulak}). 

Pro politickou vědu je typické sledování specifických okolností a struktur, které se vážou na rozhodování většího množství aktérů (ve formě vládnutí či sebe-vládnutí), implicitně tedy odkazuje na problém *primátu aktéra nebo struktury*. V této diskusi se ustavily dvě krajní pozice: "Jednak je možné [instituce] chápat jako sociální formy nezávislé na aktérech, tedy jako soubory norem, které jsou aktérům bez jejich vlivu vnucovány. Druhou možností je nahlížet na instituce skrze vztahy, které s nimi aktéři mají. Z tohoto pohledu pak aktéři instituce vlastně permanentně vytvářejí." \citep[151]{drulak}

Toto dělení (stejně jako obsahově podobné výše uvedené McNabbovo oddělení sociologie a antropologie) není neproblematické: nepostihuje zpětnovazební procesy, kdy nejen struktury ovlivňují aktéry, ale zároveň i aktéři ovlivňují struktury. Proto se objevil *třetí proud, který bere v úvahu aktéry i strukturu souběžně*, který je dnes výrazně rozšířený.

## Fenomenologická východiska etnografie

Etnografie sbírá data prostřednictvím pozorování a zúčastněného pozorování, kompilacemi biografií (konkrétních osob i institucí), rozhovorů, analýzou dokumentů a dotazníkovými šetřeními (především malého rozsahu s otevřeně definovaným vstupem). Součástí vytváření podkladových dat je i výzkumníkem prováděný interpretativní proces. Důraz je kladen na minimální zkreslení získaných dat přítomností výzkumníka, kterému se však není možné vyhnout úplně: jak vlivem přítomnosti výzkumníka na jednání ostatních aktérů, tak kvůli nutnosti užívání jazyka --- a tím pádem výzkumníkem konceptualizovaných pojmů --- při publikaci výsledků výzkumu. 

Klíčovou součástí pozorování je pak výzkumníkova reflexivita, která pomáhá odhalovat způsoby, kterými toto zkreslení vzniká. Tím se posiluje důvěryhodnost daného výzkumu. Výzkum se díky tomu stává interně kritizovatelný (měřítkům, kterými můžeme poměřovat důvěryhodnost, se budeme věnovat níže v samostatné kapitole *3.1.3 Kritéria hodnocení etnografické práce*). Výstupem etnografické práce je zhuštěný popis (\citep[5--6, 9--10]{geertz}), který zprostředkovává porozumění. Etnografie se snaží co nejlépe porozumět významům, které užívají pozorovaní aktéři, a toto porozumění zprostředkovat cílovému publiku. Výzkumníci se tak dle Teresy Brannick a Davida Coghlana stávají "překladateli" mezi dvěma komunitami (\citeyear{brannick}: 65). 

Etnografická metodologie porozumění navázala na filosofii fenomenologie a s ní do značné míry svázaný rozvoj moderní hermeneutické metody[^fenoherm]. Cílem fenomenologie je objektivní poznání smyslu věcí, přičemž snahou je "uzávorkovat" vše, co je zkresleno nekonzistencí vnímání. "[Fenomenologická] filosofie není," říká Jan Patočka (\citeyear{patocka}: 13) "doménou hloubky, nýbrž doménou jasnosti, která se chce plně předložit našemu pohledu." 

[^fenoherm]:Přesný vztah fenomenologie a hermeneutiky je u různých autorů různý -- Husserl považoval fenomenologii za součást tradice objektivní hermeneutiky, Heidegger kladl hermeneutiku za hlavní fenomenologickou metodu; celá diskuse je vedena s podstatně přesněji definovanými termíny a není ji potřebné zde reprodukovat. Více k tématu viz \citet{hendl} a odkazované zdroje, \citet{patocka}.

Patočka dále přibližuje fenomenologické hledání podstaty věcí názorným příkladem: matematickému důkazu můžeme formálně rozumět --- chápat jeho syntaxi a jednotlivé výroky, ale přesto nemusíme chápat, jeho význam. "[J]e zde markantní zkušenostní rozdíl mezi oním *jasně vidět* a pouhým *hledat*." (ibid.: 9). V kontextu etnografického pozorování by analogickou situací byla schopnost rozeznávat pravidelnosti v jednání aktérů a schopnost těmto pravidelnostem rozumět a jednání těchto aktérů vysvětlit.

### Fenomenologická sociologie

Fenomenologická sociologie ustavená Alfredem Schützem, vzájemně se ovlivňující s etnografickou metodologií, pak sleduje obdobný cíl -- pochopení skutečného významu jednání subjektu. Její podstatu stručně vystihuje Hendl:

> "Fenomenologická sociologie chápe společnost jako jev, jenž je vytvářen a znovu neustále obnovován a rekonstruován v duchovní interakci jedinců, kteří sociálním faktům dávají význam a smysl. Jejím základním předpokladem je, že lidé jsou pojímáni jako smysluplné a prostřednictvím ostatních lidí jednající bytosti, které se již rodí do předstrukturovaného kulturního a sociálního světa, avšak svými interpretačními postupy ho sami rekonstruují a dále rozvíjejí."^[Zde můžeme vidět paralelu s teorií institucionálního designu, který počítá s výraznou rolí institucionálního okolí a aktivním podílem aktérů na ustavování procesů sociálního jednání.] \citep[77]{hendl}

Schütz formuloval dva postuláty, kterými se musí fenomenologická sociologie řídit: *postulát subjektivní interpretace*, vyžadující vztahování se k významům, které má jednání pro subjekt, a *postulát adekvátnosti*, vyžadující konzistenci sociálněvědních konstrukcí s každodenním myšlením a jednáním. "Subjektivní perspektiva aktéra se stává rozhodujícím vztažným bodem analýzy." (ibid.)

### Etnografie coby metodologie bez jasných obrysů

Etnografie je rozrůzněná, nelze přesně stanovit, co jí je, a co už jí není. Její hlavní proud explicitně nepracuje s popsanými principy -- výzkumníci se řadí k fenomenologii především intuitivně, užitím metod sběru dat a výkonem reflexivity. Katz a Csordas v textu *Phenomenological ethnography in sociology and anthropology* (\citeyear{katz}) popisují situaci následovně: 

> "Fenomenologie byla v průběhu 20. století v USA spíše vágně přítomná na okrajích antropologie. Málokdy byla explicitní inspirací etnografické práce, vzácně byla brána jako metodologická pozice, vůči které je možné se vymezit. (…) Clifford Geertz užíval (…) Schützovu metodu při zpracování materiálů z Bali, ale fenomenologie nikdy nebyla základním kamenem jeho práce. V rámci krize etnografie v 80. a 90. letech se objevila fenomenologie pod vlivem autorů jako Merleau-Ponty, Foucault a Bourdieu. Další práce pod vlajkou fenomenologie se zakládají na širokém a rozmanitém konsenzu ohledně obsahu tohoto termínu." \citep[277]{katz} 

Autoři, který sdílí cíle fenomenologie, podle Katze a Csordase ne vždy explicitně užívají fenomenologickou metodu (redukci na objektivní smysl věci a uzávorkování kontextu), neodkazují na práci filosofů ani nerozvíjejí danou teoretickou základnu. Nicméně fenomenologie dnes slouží jako pozice, z níž je možné etnografii hodnotit. Katz & Csordas předpokládají, že etnografie a fenomenologie se budou dále sbližovat.

## Hermeneutika

Hermeneutika je proces, kterým je dosahováno porozumění v rámci etnografické metody. Tzv. princip hermeneutického kruhu vychází z toho, že jednotlivostem ani celku nemůžeme porozumět bez znalosti obojího. Musíme tedy opakovaně alternovat mezi obojím. Rytmus hermeneutického kruhu popisuje Drulák (\citeyear{drulak}: 20): "K jednotlivosti přicházíme s určitým předporozuměním. které se opírá o naše představy o celku. Toto předporozumění nám umožňuje prvotně pochopit onu jednotlivost, což se následně promítá do našeho lepšího porozumění celku. Na základě tohoto lepšího porozumění celku se můžeme vrátit k oné jednotlivosti a pochopit ji tentokrát o něco lépe, což opět přispívá k lepšímu porozumění celku a tak dále." 

Takto se můžeme pohybovat mezi daty a teorií, částmi textu a získanou interpretativní představou, rozhovory a jejich východisky a podobně. Původně  hermeneutika sloužila k interpretaci náboženských textů: jejím cílem bylo vysvětlit přítomné nejasnosti pouze na základě *vnitřní logiky textu*. Nynější užití se vztahuje ke světu, který není *uzavřeným textem* --- je tedy zřejmé, že "se jedná o poměrně náročný postup s otevřeným koncem, který ukazuje provizorní charakter našeho porozumění světu" \citep[20]{drulak}.

# Kritéria hodnocení etnografické práce

## Za vším hledej Webera

Problémem hodnocení vědecké práce^[Autor se v této kapitole věnuje kvalitativnímu výzkumu. Výzkum kvantitativní by bylo možné pojednávat ze stejných pozic s obdobnými argumenty, ale dle autorova názoru by to nebylo ve prospěch srozumitelnosti textu a především to není podstatné pro vymezení metodologie této práce.] a její důvěryhodnosti, případně vůbec možností odlišení vědy od ne-vědy, se zabýval již Max Weber ve svém slavném eseji *"Objektivita" v sociální vědě*. Dosažení objektivního poznání podle něj komplikuje mimo jiné pozice zkoumajícího a užitá metoda:

> Výběr předmětu a též rozsah či hloubka zkoumání, jež proniká do nekonečné sítě příčin a následků, jsou předurčeny hodnotícími idejemi, které převládají v myšlení zkoumajícího a v jeho době. (…) [T]ento "úhel pohledu" [je] velmi důležitý při volbě koncepčního schématu, jímž bude zkoumání vedeno. \cite[84]{weber}

Vedle neobjektivity samotného výběru předmětu a metody zde Weber upozorňuje především na to, že samotná slova (koncepční schéma), která jsou užívána při popisu skutečnosti, do značné míry závisí jak na samotném výzkumníkovi, tak i na jeho společenském a akademickém ukotvení. V klasickém pozitivismu bylo díky objektivistické[^objekt] epistemologii možné předpokládat, že závěry vědecké práce nemusí záviset na teorii (v tomto paradigmatu tedy bylo možné objektivně popsat skutečnost). 

[^objekt]:"Objektivismus tvrdí, že sociální realita se skládá ze souboru vztahů a sil ovlivňujících aktéry ‚bez ohledu na jejich vědomí a vůli‘ (abychom připomenuli známou Marxovu formulaci). Z tohoto hlediska musí sociologie sledovat durkheimovský požadavek ‚zacházet se sociálními fakty jako s věcmi‘ tak, abychom odhalili objektivní systém vztahů determinujících jednání a reprezentace individuí." \cite{wacquant}

Tento předpoklad pokládá Weber za neplatný a musí tak řešit problém subjektivní povahy myšlení. Weberovým řešením je koncepce *hodnotově neutrální vědy*, která omezuje rozsah toho, co je možné považovat za vědu: věda musí být čistě popisná, psát pouze o faktech, která mohou být pozorovatelem z jiného prostředí prověřena zopakováním výzkumu. Hodnotové výroky nevytěsňuje, ale vnímá je jako individuální, hlouběji nezkoumatelné entity -- nestaví na nich dedukci a zobecnění. Objektivita tak zůstává dosažitelná jen pokud vědec nemíchá popisné a hodnotové výroky.

> "Objektivní validita jakékoli empirické znalosti závisí pouze na uspořádání konkrétní skutečnosti podle kategorií, které jsou subjektivní zvláštním způsobem -- tím, že představují předpoklady dané naší znalostí a jsou založené na předpokladech hodnoty těchto pravd, které nám může dát jen empirická znalost." \citep[110]{weber}

Přestože jsou kategorie voleny subjektivně, Weber předpokládá, že výsledky vědy jsou stále intersubjektivně i interkulturně přenositelné a je tedy možné udržet koncepci validity (shody mezi zjištěními a skutečností). Problémem zůstává jednak omezení rozsahu toho, čím se věda může zabývat, a vedle toho též odlišování popisných a hodnotových výroků. Jejich chybné nerozlišení však může být objeveno opakovaným zkoumáním -- dříve či později tak bude nalezena konkrétní nevalidita (či nereliabilita použité metody).

Jiným pokusem o řešení problému je přijetí subjektivistické pozice[^subjekt], která se možnosti objektivního popisu světa zcela vzdává:[^bipol] popis skutečnosti je vždy výstupem procesu lidského myšlení \citep[63]{brannick}. Při kvalitativním zkoumání detailů sociální reality pak není možné počítat s tím, že bude možné replikovat konkrétní vědecký postup a bez přímého či zprostředkovaného *porozumění* nesporně posoudit validitu dosažených výsledků.[^pozorovani]

[^subjekt]:"Subjektivismus (…) považuje individuální reprezentace za základ: spolu s Blumerem a Garfinkelem tvrdí, že sociální realita je jen souhrnem nesčetných aktů interpretace, jimiž lidé společně konstruují linie významu (inter)akcí." \cite{wacquant}

[^pozorovani]:Nelze počítat s tím, že bude možné zopakovat stejné sociální interakce pokud se jiný výzkumník v jiném období vydá do určité sociální skupiny.

Přístup Maxe Webera, který by bylo možné charakterizovat jako zkoumání, jak daleko lze dojít s konceptem objektivity (za současného přijetí faktu sociálního ukotvení výzkumníkova pozorovacího aparátu), do jisté míry ilustruje komplementárnost objektivistického a subjektivistického přístupu. Oba jsou schopné pozorovat určitou část reality a vzájemně doplňují. Sociolog Pierre Bourdieu tvrdí, že jsou v dialektickém vztahu (podobně jako koncepty aktéra a struktury):

> "Na jedné straně sociální struktury, které sociolog bere v úvahu v objektivistické fázi, kdy potlačuje subjektivistické reprezentace, skutečně praktiky jednajících omezují. Na straně druhé se však musí brát v úvahu i reprezentace a mentální struktury stojící v jejich pozadí, neboť řídí individuální a kolektivní zápasy, jejichž prostřednictvím se jednající snaží tyto objektivní struktury uchovat nebo transformovat. Krom toho jsou sociální a mentální struktury navzájem propojeny dvojím vztahem vzájemné konstituce a korespondence." \citep[19]{wacquant}

Kvůli nutnosti brát v úvahu obojí vznikají různé problémy. Pokud například není možné důsledně uplatňovat kritérium validity, může být výzkum hodnocen jako vědecký? Jakým způsobem pak konstruovat validitu? (\citealp[165]{deem}, citováno dle \citealp[16]{rooney}) Odpovědí je mnoho: "Přesnost? Pravda? Důvěryhodnost? Porozumění? (…) [Někteří] naznačují, že termín *porozumění* je v kvalitativním výzkumu vhodnější [než validita]. Egon E. Guba obhajuje pojem *autenticity*." (ibid.: 5) 

Jak však definovat obsah těchto pojmů? Andrew K. Shenton (\citeyear{shenton}) vychází z práce Guby, který vymezuje čtyři kritéria dobrého kvalitativního výzkumu: *důvěryhodnost, přenositelnost, spolehlivost a potvrditelnost*.^[Daná kritéria se objevují coby citace různých autorů v různých textech, zmiňováno např. v \citealp[65]{brannick} nebo \citealp[5]{rooney}.] Oproti úzce definované objektivistické validitě a jejímu přímému vztahu ke zkoumané realitě poskytují tato kritéria širší rámec a přesnější vedení v tom, jakými postupy jsou dosažitelné. Shenton popisuje jednotlivá kritéria následovně:

- *Důvěryhodnost*, tedy přesvědčivé dokládání pravdivosti vlastního informování. Je dosažitelná například skrze užívání vhodných a vyzkoušených metod, sblížení se s kulturou participujících organizací, náhodným výběrem respondentů, triangulací metod (zjišťováním stejné informace více způsoby), analýzou "divných" případů, reflexivním komentářem, popisem ukotvení výzkumníka atp.
- *Přenositelnosti* je možné dosáhnout dostatečným popisem kontextu výzkumu, aby čtenář byl schopen rozlišit, do jaké míry se podobá jinému, jemu známému kontextu.
- *Spolehlivost* spočívá jednak v co nejpodrobnějším popisu užitých metod a v užívání více metod, jejichž užití ve svých výstupech překrývá.
- *Potvrditelnost* staví na spolehlivosti a popisu okolností, aby umožnila replikaci výzkumu a vymezila to, co je replikovatelné. Pomocí *triangulace* je redukován vliv výzkumníka, *explicitní vyjádření výzkumníkových postojů a názorů* umožňuje hledat v textu nezáměrné mezery v autorově reflexi. V neposlední řadě je podstatné *rozpoznání mezí a nedostatků užitých metod* --- pro další diskusi o užitých metodách a zároveň pro zhodnocení vlastní práce.

Kritika této práce založená na popsaných kritériích následuje níže: jednak v podobě reflexe vlastní pozice autora v kontextu výzkumu a akademického diskursu v této kapitole a pak v závěrečné kapitole, která se mimo jiné věnuje omezením a slabým stránkám práce.

# Pozicovanost autora coby součásti praxe zkoumané instituce

Dalším problémem, který je zevrubně diskutován v metodologii sociálních věd (a zároveň při nekončící obhajobě sociálních věd coby "skutečné vědy"), je pozice výzkumníka vůči předmětu výzkumu. *Distance zkoumajícího od zkoumaného* byla vedle *objektivity vnímání* byla základním předpokladem objektivistického přístupu. Efekty způsobené kontaktem vědce byly vnímány jako znehodnocení daného výzkumu a možnost izolovat zkoumaný jev se tak stala zásadním požadavkem validity. 

V sociálních vědách je obtížné zaujmout distanci. Pozorujícího a pozorovaného může spojovat společný čas a prostor, sdílené sociální prostředí, konkrétní osobní vlastnosti či fakt sdíleného lidství. Ve studiích se pak objevuje tematizace "dvojí identity" zkoumajícího a zkoumaného v případech, kdy se zcela zjevně obě role prolínají v jediné osobě \citep[7]{cisarkoubek}.

## Chybná dichotomie mezi pozorovatelem zevnitř a zvnějšku 

Robert K. Merton (popsáno Justine Mercer (\citeyear{mercer})) identifikuje dvě protilehlé pozice - doktrínu pozorovatele zvnějšku, outsidera ("Outsider doctrine") a doktrínu pozorovatele zevnitř, insidera ("Insider doctrine"). První následuje Simmela v tvrzení, že jedině externí neutrální výzkumník může objektivně nahlédnout lidskou interakci -- díky svému odstupu a nezaujatosti subjekty výzkumu. 

Doktrína pozorovatele zevnitř naopak říká, že takový výzkumník nemůže být schopen pochopit cizí skupiny, role, kultury a společnosti, protože nesdílí socializaci a nezapojil se do života dané skupiny, a tedy se není schopen empaticky vcítit a porozumět. Zatímco outsider je zde člověkem bez minulosti, insider není schopen uniknout své minulosti -- výzkum tedy není možné provádět ani z jedné z pozic \citep[15]{mercer}. 

Obě doktríny tedy Merton považuje za klamné a takto vystavěnou dichotomii odmítá --- jednotlivé pozice jsou podle něj karikatury. Výzkumníci blížící se oběma definicím se potýkají s obdobnými problémy, které se týkají vlastní pozice, subjektu výzkumníka a perspektivě dané znalostmi získanými v minulosti v konkrétních sociálních lokacích (ibid. 8--9, \citealp[474]{chavez}).

Vrátíme-li se k tradici hermeneutiky, ta nezbytně požaduje vcítění. "Výzkumník musí vstoupit do dané kultury, pochopit sdílené hodnoty a mluvit jazykem dané kultury. Musí se stát zapojeným účastníkem, jehož kritické a analytické pozorování je integrální součástí výzkumné aktivity." \citep[65]{brannick} Na druhou stranu, vyšší důvěrnost může *výzkumníka zevnitř* svádět k vnímání situací jako nesporných a přesvědčení, že relevance jeho pozorování je vyšší než ve skutečnosti je \citep[11]{mercer}. Může mu unikat důležitost "běžných"[^brethus] věcí, "zřejmé" otázky mohou zůstávat nepoloženy, "citlivá" témata mohou zůstávat skryta, sdílené předchozí zkušenosti mohou zůstat nevysvětleny, předsudky nezpochybněny a zdánlivě sdílené normy neartikulovány (ibid., \citealp[70]{brannick}). 

Sonya Corbin Dwyer a Jennifer Buckle v tomto kontextu poznamenávají (\citeyear{corbinbuckle}: 60), že mezi výzkumníkem a zkoumanými subjekty může existovat široká paleta vztahů, je proto potřebné "neschovávat se" za vzájemným porozuměním nebo naopak za distancováním sebe sama. Christina Chavez zpracovala vyčerpávající výčet výhod a nevýhod pozice insidera z hlediska samotné pozice, přístupu k informacím a následné práce s informacemi, viz obrázek 3.1.

\begin{figure}[htp] \centering{
\includegraphics[width=\linewidth]{chavez-tabulka.pdf}}
\caption{Výhody a nevýhody pozice výzkumníka-insidera podle Christiny Chavez (\citeyear{chavez}: 479)}
\end{figure}

[^brethus]:Více k sociologii "běžného" viz text Wayne Brethuse (1998): A sociology of the unmarked: Redirecting our focus. *Sociological Theory*, 16(1), 34-51.

### Typologie pozic

Existují různá dělení, překonávající jednoduchou dichotomii insidera a outsidera. Atkinson a Hammersley nabízejí podrobnější čtyřstupňovou typologii, která mezi úplného pozorovatele a úplného účastníka vkládá ještě pozorovatele, který se účastní a účastníka, který pozoruje \citep[248]{atkinson}. Corbin a Buckle se odvolávají na práci Patricie A. Adler a Petera Adlera,^[Adler A. P. & Adler P. (1987). Membership roles in field research (Vol. 6). SAGE Publications, Incorporated.] kteří rozlišují tři rozdílné role, které mohou pozorovatelé zaujímat: "(a) výzkumníci coby periferní členové skupiny, kteří se nepodílejí na klíčových aktivitách skupin; (b) výzkumníkci coby aktivní členové, kteří se stávají součástí klíčových aktivit skupiny bez toho, aby plně přijali cíle a hodnoty členů; a (c) výzkumníci coby úplní členové, kteří jsou již na počátku členy skupiny anebo se ke skupině plně přidruží během výzkumu" \citep[55]{corbinbuckle}.^[Adlerovi zde odlišují i čtvrtou, ale podstatně méně ostře ohraničenou pozici než je definice "úplného pozorovatele" Atkinsona et al. Mezi *výzkumníky zevnitř* totiž nepočítají výzkumníky participující na výzkumu organizace ("organizational research"), kteří jsou přítomní v organizaci pouze po dobu výzkumu a pouze za účelem jeho vykonání \citep[60]{brannick}.]

Tyto a podobné typologie více napovídají o komplexitě situace. Oba nové typy, které nabízejí Atkinson a Hammersley, mohou pomoci detailněji nastínit problémy, se kterými se setkávají daní výzkumníci (primát *pozorování* nebo *účasti* může intenzifikovat či oslabovat důležitost některých problémů nastíněných výše) podobně jako typologie Adlerových. Vyjma strukturace diskuse však tyto typologie nepřinášejí nic nového. 

Proto se ještě podívejme na konkrétní příklad výzkumu, který byl veden z pozice blízké výzkumníku přistupujícímu *zevnitř*. Výzkum Lauren J. Breen (\citeyear{breen}) není identifikovatelný ani s jedním pólem. O svém výzkumu mezi lidmi, kteří prožili ztrátu blízké osoby při autonehodě, říká: *"nepovažovala jsem se ani za insidera ani za outsidera. (…) Ani jeden z termínů nevystihoval roli, kterou jsem zastávala."* \citep[166]{breen} Tento pocit odvozuje od širokého množství vlastních zkušeností --- toho, co studovala, jaká témata si vybírala při výzkumu, a podobně. 

Východiskem Breen tak zůstává uvědomění si síly kontextu. *Síly toho, co je vynecháváno.* Pokud si ji výzkumník neuvědomuje, nemá plně pod kontrolou svou vlastní činnost (parafrázováno dle citace Phyllis Rose v \citealp[55]{corbinbuckle}). Zde se vynořuje fenomenologický základ etnografie. Patočka v *Úvodu do fenomenologie* upozorňuje na obdobný problém: "[F]enomenologie (…) musí klást výroky nejen o tom, co se bezprostředně prožívá v reflexi, nýbrž musí mluvit také o tom, co není bezprostředně v reflexi přítomno, protože s tím, co je přítomno, souvisí podstatně mnoho nepřítomného." \citep[19--20]{patocka} Tím, že výzkumníci prezentují výzkumný proces "otevřeně a upřímně" a včetně širokého kontextu, mohou podle zastánců etnografické metodologie dosáhnout toho, že čtenáři jsou schopní vytvořit svou vlastní perspektivu, která je stejně validní [spolehlivá] jako ta autorova \citep[7]{rooney}.

"V současné vědě se tak rozpouští hranice mezi pozorovatelem a pozorovaným. Termín ‚zúčastněné pozorování‘, který zachycuje ambivalenci vzdálenosti a obeznámenosti, je nahrazován ‚dialogem‘, který odkazuje ke kooperativní a kolaborativní podstatě etnografické situace," uzavírají \citet*[256]{atkinson}. Podobně svou studii uzavírají \citet*[73]{brannick} Mertonovou sice poněkud pokulhávající, ale úsměvnou parafrází: "Insiders and outsiders in the domain of knowledge, unite. You have nothing to lose but your claims. You have a world of understanding to win."^[Merton, R. (1972: 44). Insiders and outsiders: A chapter in the sociology of knowledge. American Journal of Sociology.]

##  Techniky zlepšování spolehlivosti výzkumu

Mimo samotnou praxi výzkumu existuje několik způsobů, jak dále pomáhat jeho lepší spolehlivosti:

- Spolupráce s externím akademickým supervizorem, případně společná práce více výzkumníků na jednom úkolu -- v diskusích je možné nacházet problematická místa. \cite[9]{rooney}

- Validace prostřednictvím respondentů --- kontrola, zda výsledný text odpovídá "subjektivní realitě" účastníků výzkumu. (ibid.)

- Práce více výzkumníků s různými pozicemi v sociálním prostoru relevantním pro zkoumaný fenomén. Příkladem může být studie Ondřeje Císaře a Martina Koubka (\citeyear{cisarkoubek}), z nichž pouze jeden byl aktivním členem zkoumané subkultury, proto mohli "benefitovat z výchozí blízkosi insidera a též nezbytné vzdálenosti výzkumníka" (ibid.: 7).

Využití těchto technik bylo kvůli okolnostem při zpracování této práce problematické, viz podkapitola *3.4.1 Forma a význam tohoto textu*.

## Akční výzkum a výzkum na pracovišti

Specifickou formou výzkumu v pozici insidera je akční výzkum ("action research", jehož záměrným cílem je vedle poznání též konkrétní jednání (změna v tom, jak práce probíhá; \citealp[66]{brannick}) a výzkum na pracovišti ("work-based research", doslova výzkum založený na práci), v němž se výzkumník přímo podílí na činnosti konkrétní instituce.

Výzkum na pracovišti většinou zkoumá konkrétní část praxe a jeho cíle se často protínají s cíli akčního výzkumu. Tento průnik však může být nezáměrný: výzkumníkův záměr může být rozšíření obecného poznání, aplikovatelného na obdobnou praxi v jiném kontextu, ale zároveň může přispět ke změnám praktik, které sám zkoumá. Z tohoto hlediska je podstatné, kdo je zadavatelem výzkumu. 

Je-li to přímo organizace, která je zkoumána, bývají často cíle výzkumu, nároky na něj kladené a prostředky na něj předem určeny s menším či větším ohledem na výzkumníkova východiska. Je-li výzkum motivován akademickým či osobním zájmem, většinou platí větší vliv výzkumníka na průběh zkoumání, ale využití výsledků může mít menší dopad na pracovní praxi. 

Tento typ výzkumu přináší další distinkci -- mezi výzkumníky a těmi, který vykonávají určitý typ práce ("practitioners"). Obdobně jako předchozí dichotomie (interně a externě pozicovaného pozorovatele) je tato dichotomie  založená na extrémní představě pozic akademických výzkumníků a pracovníků. Obě skupiny je možné koncipovat ve sdílených termínech coby "knowledge workers": jedni na základě sledování teorie obohacují praxi a druzí na základě sledování praxe obohacují teorii \citep[66]{brannick}.^[Zajímavým aspektem výzkumu na pracovišti, jehož explicitním záměrem je změna zkoumané praxe, je jeho podobnost s iterativními metodikami designu, které jsou užívány v praxi designérů produktů a služeb. Srovnej například \citealp{brannick} se Stickdorn, M., & Schneider, J. (2010). This is Design Thinking. Amsterdam: BIS Publishers.]

Jako v celém etnografickém výzkumu i zde záleží podstatně na situovanosti výzkumníka. Carol Costley, Geoffrey C. Elliott a Paul Gibbs naznačují mnohoúrovňovou situovanost výzkumníka na pracovišti v kontextech, které mají vliv na jeho práci a vnímání, následovně:

\begin{center}

Já (výzkumník) \linebreak
Kolegové \linebreak
Partneři a sítě \linebreak
Organizace/profesní oblast \linebreak
Zainsteresované osoby (stakeholders) a investoři \linebreak
Další, na než máme vliv \linebreak
Společnost, ekonomika a kultura

\end{center}

# Jednání coby cíl výzkumu

Zamýšleným cílem této práce je jak vědecké poznání, tak i přispívání k proměňování zkoumané reality. Atkinson a Hammersley pozorují, že v minulosti byla většina etnografické práce zaměřena na přispívání k disciplinárnímu vědění spíše než za účelem řešení problémů. Hodnota vytvořeného vědění byla vnímána jako hodnota o sobě samé, bez vztahu ke zkoumané sociální realitě \cite[253]{atkinson}. Sociální realita je však každým sociálním jednáním, včetně samotného zkoumání sociálního jednání a rozšiřování jeho výstupů, proměňována. Tento aspekt vědecké práce autor přijímá jako daný a implicitně s ním počítá již při zkoumání --- stává se součástí autorovy motivace.

Autor považuje vědeckou pozici předpokládající distancovanost výzkumníka od zkoumaného fenoménu, která umožňuje vynechání tohoto rozměru, za nerealistickou.[^durkheim] V práci je tak nutně přítomna i normativní rovina toho, co autor považuje za dobré a žádoucí. Za důležitou však autor považuje otevřenou snahu o reflexi vlastních hodnotových východisek, která by měla umožňovat orientaci čtenáře.

[^durkheim]:Zajímavou reflexí jsou zde texty klasických autorů, kteří explicitně zamýšleli své texty tak, aby umožňovaly hlubší porozumění sociální skutečnosti jejich současníkům. Například Émile Durkheim v The Elementary Forms of the Religious Life (George Allen & Unwin Ltd., 1915): "Then we are not going to study a very archaic religion simply for the pleasure of telling its peculiarities and its singularities. If we have taken it as the subject of our research, it is because it has seemed to us better adapted than any other to lead to an understanding of the religious nature of man, that is to say, to show us an essential and permanent aspect of humanity."]

## Forma a význam tohoto textu

Tato práce je případovou studií vzniku instituce, které jde především o co nejúplnější porozumění konkrétnímu případu, nikoli o tvorbu zobecnění. Costley, Elliot a Gibbs tvrdí, že při výzkumu na pracovišti, který je vždy soustředěn na konkrétní ohraničený jev, nemůžeme očekávat, že jiné pracovní situace budou stejné a naše zkušenost plně přenositelná. Můžeme si ale dovolit vytvářet rozostřené ("fuzzy") generalizace, které se *mohou zdát být použitelné* v obdobném kontextu (i proto je důležité popsat podrobně kontext, aby čtenář mohl zhodnotit, zda je daná zkušenost přenositelná do jeho prostředí; \citealp[23]{costley}).

Takovou práci je možné nazývat *vnitřní*, případně *jedinečnou jednopřípadovou studií* \citep[33]{drulak}. Slovem jedinečná je míněna právě absence ambice zobecňovat pozorování na větší množství případů (práce s touto ambicí jsou pak nazývány "instrumentálními" --- jsou nástrojem zobecnění, vytváření teorie). Smyslem vytváření jedinečné jednopřípadové studie je *úsilí o celostní a hluboké porozumění komplexním fenoménu* bez ambice o explicitní formování porozumění fenoménům jiným. To však neznamená, že případové studie tohoto typu nemohou takovou pozici zaujmout. Právě naopak, "mohou se stát základem pro obecnější způsob uvažování, či dokonce teorii nebo jako ‚lekce‘ pro budoucí reálná rozhodování" (ibid.: 34).

Z hlediska dosahování poznání je tato práce *work in progress* --- má sloužit jako součást diskuse, artefakt potenciálně vedoucí k hlubšímu pochopení jiných či obecněji definovaných jevů.^[Zároveň je možné tento text vnímat coby *work in progress* i z hlediska výše zmiňovaných *technik zlepšování spolehlivosti výzkumu* (kapitola 3.3.2) --- jeho čtení respondenty a dalšími aktéry popisovaných praxí by bylo příležitostí pro jeho další obsahové rozšíření o (záměrně či nezáměrně vynechané) diskurzivní oblasti či přínosné diskuse možných nekonzistencí a neporozumění. Bohužel nebylo z časových důvodů proveditelné před jeho odevzdáním coby závěrečné diplomové práce. Tuto roli do jisté míry může naplňovat i kritická diskuse probíhající při obhajobě závěrečné práce, což je situace sice nezáměrně vzniklá, ale příhodná.]

# Výběr zkoumaného případu 

Při výběru předmětu výzkumu by neměla mít primát zajímavost a snadná dostupnost zdrojů informací (\citeyear{drulak}: 51). Výzkumník musí podle Druláka předpokládat, že prozkoumání daného případu poskytne jedinečná data, která dosud nebyla teoreticky uchopena. Namísto specifikace teorie tak musíme jasně uvést důvod, proč byl daný případ vybrán (ibid.). Při výběru tématu hrála v případě tohoto textu roli jednak 

a) **snaha přiblížit v lokálním kontextu neobvyklou praxi** s výhodou hluboké znalosti prostředí a samotného procesu utváření instituce; 

b) **snaha propojit několik východisek** (etnografie, design institucí, insider research, výzkum na pracovišti) při popisování stále relativně neobvyklé formy instituce, přičemž praxe obdobně fungujících institucionálních mechanismů bývá většinou popisována pouze s velmi omezeným rejstříkem sledovaných vlastností; 

c) **souvislost tématu s autorovou předchozí prací** o deliberativních experimentech \citep{bakalarka} a návaznost na původně zamýšlené téma diplomové práce, politickou odpovědnost; 

d) již získaná **zkušenost s reflexivním zkoumáním v pozici pozorujícího účastníka** \citep{losingthepast} a příležitost k jejímu dalšímu rozvíjení a v neposlední řadě též 

e) **časová tíseň při zpracování diplomové práce**.^[Autorovým původním záměrem byl zisk větší časové rezervy pro zpracování jiného tématu prostřednictvím přerušení studia, které však nebylo povoleno.]

Z  metodologického hlediska tato práce naplňuje i druhé kritérium, kterým Drulák podmiňuje správný výběr případu: vybraný případ musí být "objekt, uzavřený systém, který má jasné hranice a vnitřní logiku fungování a svou specifickou podstatu (…) nejlepší pro definici případu je situace, kdy určitý fenomén či epizoda splňuje [kritéria časového i tematického ohraničení]"^[Část citace v hranatých uvozovkách byla drobně stylisticky přizpůsobena.] \citep[33]{drulak}. 

Tato případová studie je časově ohraničena obdobím výrazné kritiky tehdejšího institucionálního uspořádání praxe udělování stipendií a uzavřena šestým během hodnotícího procesu vykonávaného zkoumanou stipendijní komisí. Konkrétní tematické a institucionální ohraničení je dáno praxí spojenou s udělováním stipendií na spolkové a kulturní účely v rámci Fakulty sociálních studií Masarykovy univerzity.

# Použité metody a zdroje informací

Pozorování probíhalo z pozice *pozorujícího zúčastněného*. Podle Matse Alvessona je tento termín vhodnější než "zúčastněný pozorovatel", když "jde v první řadě o participaci a ta je pouze příležitostně doplněná pozorováním ve výzkumném smyslu slova."[^alvesson] Pozorování, v němž je možné opřít se pouze o paměť a poznámky autora a případnou revizi dalšími aktéry, bylo doplněno analýzou textů --- kromě malého množství textů v relevantních médiích jde především o obsáhlou archivovanou elektronickou komunikaci (uskutečňovanou prostřednictvím elektronické pošty a online provozovaných služeb pro usnadnění spolupráce) přímo se vztahující k tématu a též několika rozhovory s aktéry dění (členy vedení fakulty a komise).

[^alvesson]:Alvesson, M. (2003). Methodology for close up studies—Struggling with closeness and closure. In Higher Education, 46, 167-193. Anderson, G. L., & Herr, K., citováno dle \citealp[67]{brannick}

# Reflexe vlastní pozice autora

"Odhalení skrytých předpokladů, jejich kritika, eventuálně relativizace, omezení, likvidace -- to je nekonečný proces." Právě takový nekonečný proces, jak jej popisuje \citet*[23]{patocka}, by měl být zahájen v této podkapitole explicitním ukotvením autora --- nejprve situačním, poté hodnotovým. 

Autor této studie byl aktivním účastníkem vzniku nového mechanismu udělování stipendií v roli místopředsedy *Akademického senátu (AS)*. Byl tedy společně s dalšími kolegy ve *Studentské komoře (SK) Akademického senátu* prvním zdrojem návrhů na to, jak by měla vznikající instituce pracovat, a formálně byl odpovědný za jejich implementaci. 

V Akademickém senátu autor působil v letech 2008--2012, mezi červnem 2011 a zářím 2012 v roli místopředsedy AS --- tato funkce bývá přezdívána (s vědomím chybnosti tohoto označení i bez něj) "předseda Studentské komory" (zejména z toho důvodu, že předseda celého Senátu byl zatím vždy zvolen z řad Komory akademických pracovníků (KAP)).^[Při jedné z voleb předsednictva bylo při rekapitulaci pravidel volby dokonce explicitně řečeno, že předseda senátu je volen z řad KAP, přestože žádné takové ustanovení neexistuje.]

V době zpracování studie (duben 2013) se již autor neúčastní aktivit fakultního senátu a nemá žádnou formální pravomoc. Dále však udržuje blízký vztah se současnými senátory a má přístup k interní komunikaci mezi členy stipendijní komise prostřednictvím online provozované služby pro usnadnění spolupráce (konkrétně jde funkcionalitu "Skupina" na webovém serveru Facebook.com). 

Autor je stále svázán s institucí prostřednictvím pokračujícího studia a přestože předpokládá, že upřímný popis detailů institucionální praxe by neměl být překážkou při absolvování studia, jistě by právě zde bylo možné spatřovat riziko toho, že by "citlivá" témata mohla zůstat skryta \citep[70]{brannick}, především při popisech, které se týkají jednání a východisek akademických pracovníků (a stejně tak i v případě blízkých přátel pozorovatele). 

Limitujícím faktorem v tomto případě nemusí být přímo obava z eventuálního smíšení popisu praxe a normativního hodnocení jednání jednotlivých aktérů, ale už samotný fakt aplikace výzkumných metod na instituci, jímž je autor členem. "Zkoumání vlastní instituce je politické rozhodnutí a může být dokonce považováno za subverzivní," tvrdí \citet*[72]{brannick} s poukazem na případy, kdy byli výzkumníci považováni za špehy (na policejní stanici) anebo jim, coby členům katedry, byla přičítána snaha o převzetí jejího vedení.

Dalším limitem pozorování je status výzkumníka v organizaci, "ať je jakýkoli, má vliv na jeho přístup k informacím. Přístup na jedné úrovni může vést k přístupu či jeho odepření na úrovních jiných." \citealp[68]{brannick} Fakulta je prostředí strukturované jednak stupněm studia a statutem akademického pracovníka, vztahy mezi členy pracovišť (kateder, oborů, výzkumných ústavů), hranicemi mezi jednotlivými pracovišti, a pak také pozicí v do jisté míry vydělené struktuře vedení fakulty a Akademického senátu.

Pozice akademického senátora prochází skrze mnoho z těchto dělících linií a proto umožňuje často z jiných pozic nedosažitelný (přímý či zprostředkovaný) přístup k široké paletě informací. I přes často otevřenou komunikaci akademiků zůstává skryta většina jejich neformální komunikace. 

V tomto kontextu je ještě zajímavé zmínit pozorování Christiny Chavez týkající se toho, jak samotní aktéři definují sebe samotné při komunikaci s ostatními. V přítomnosti členů skupiny se definují jako podobní jeden druhému. Když jsou přítomni členové zvenčí, sebe-definice je spíše protikladem vůči těmto aktérům, "spíše nepodobným" lidem. (\citealp[478]{chavez}, \citep[5]{hodkinson}) Je otázkou, zda dělící linie vedoucí mezi různými částmi fakulty jsou dostatečně silné na to, aby způsobovaly toto identitární oddělování --- autor se domnívá, že například dělení mezi akademickými pracovníky a studenty je v tomto ohledu dostatečně silné.[^losing]

[^losing]:V rámci kurzu *Sociální konstrukce identity* autor toho textu zpracoval studii práce s institucionální pamětí \cite{losingthepast}, kde mj. popisuje velmi malé množství příležitostí k setkávání vyučujících a studentů, (samozřejmě vyjma výuky, v níž však mnoho studentů vystupuje pasivně). Existence tohoto dělení může být zřejmá například i z oslav 15. výročí založení Fakulty sociálních studií (18. dubna 2013), jehož studenty nepořádané části se nezúčastnili téměř žádní studenti.

Pozice akademického senátora je v lokálním kontextu ambivalentní. I přes formální přístup k rozhodování o důležitých aspektech fungování fakulty zůstává studentem, jehož jednání je vysvětlováno zájmem odlišným od zájmu sdíleného akademiky a jehož kompetence bývají zpochybňovány. Jak zmínil v osobní elektronické konverzaci jeden akademiků, "[studenti] neznají všechny souvislosti debaty a zejména nemají žádnou vazbu zodpovědnosti k vědeckému výkonu fakulty a k potřebě tento výkon rozumným způsobem rozvíjet".

# Akademické prostředí a výběr tématu

Sociologové užívající etnografickou metodu musejí podobně jako fenomenologové brát ohled na to, co "není bezprostředně v reflexi [skutečnosti, tedy v pozorování] přítomno" \citep[19--20]{patocka} Metodologická reflexivita se soustředí na důsledky toho, jak uskutečňování pozorování ovlivňuje prostředí, v němž se odehrává, epistemická reflexivita na autorovy hodnotové systémy \citep[60]{brannick}. 

Hodnotové systémy je možné zkoumat prostřednictvím konceptuálních nástrojů vytvořených Pierrem Bourdieuem (\citeyear{teoriejednani}): teorií sociálního pole, habitu a kapitálu (ve formě ekonomické, kulturní, sociální a symbolické). Pro účely této práce není klíčové definovat tyto pojmy.[^wacq] Zásadní je Bourdieho výsledný pohled na aktéra, jehož předpoklady jednání jsou utvářeny v závislosti na jeho okolí.[^dialektika] 

[^wacq]:Stručná kritická rekapitulace Bourdieuho konceptů je obsažena v již výše citovaném textu Loïca Wacquanta (\citeyear{wacquant}).

[^dialektika]:A zpětně utvářejí okolí v takové míře, v jaké to umožňují různé formy aktérovi dostupného kapitálu.

V případě výzkumníka jde o akademické sociální pole, které Bourdieu pojednává v přednášce *Objektivace zúčastněného* ("Participant objectivation", \citealp{bourdieu}): "it's not mere narcissistic entertainment, nor a pure effect of some kind of wholly gratuitous epistemological point of honour (…) [I]t exerts very real scientific effects. This is not only because it can lead one to discover all kinds of 'perversions' linked to the position occupied in scientific space, such as those spurious theoretical breaks, more-or-less conspicuously proclaimed, in which some young anthropologists eager to make a name for themselves indulge periodically; or that kind of fossilization of research and even thought that can ensue from enclosure in a scholarly tradition perpetuated by the logic of academic reproduction." \cite[286]{bourdieu} Z hlediska reflexivity poznání výzkumníka zbývá tedy prozkoumat ještě jednu oblast.[^vtip] Samozřejmě je rozdíl, když svou ukotvenost v sociálním prostředí reflektuje profesor sociologie, a když to samé činí student uzavírající magisterské studium, jako je tomu v případě autora.

[^vtip]:Fakt, že je tato oblast autorem vnímána jako jediná, kterou je ještě nutné v rámci metodologické kapitoly probrat, je tedy částečně vysvětlen faktory popisovanými v této kapitole.

Téma této práce je pro autora atraktivním i kvůli možnosti zkoušet hranice toho, jak může vypadat výzkum (včetně případných negativních konsekvencí)^[Feyerabend tvrdí, že je všechno možné ("anything goes"), tedy, že není metodologie, která by byla s definitivní platností zavržitelná --- ale doplňkovým výrokem je zde tvrzení, že "všechny metodologie, dokonce i ty nejzjevnější, mají své meze." (\citeyear{feyerabend}: 267) Proto autor vnímá jako užitečné zkoušet různé metody a vystavovat vlastní práci kritice, aby dané meze poznal.] --- ať už jde o přístup *výzkumu zevnitř* v prostředí vlastní fakulty, přesah do *teorie designu institucí* či zpětnou *analýzu textů doplněnou rozhovory*.

Autorova představa o tom, co může být považováno za výzkum v průběhu sedmi let studia^[V prvních třech letech kombinace mediální studia + politologie, poté pouze politologie doplněná kurzy z dalších oborů; na Fakultě sociálních studií Masarykovy univerzity.] prošla výraznou proměnou --- od původně výrazně kvantitativně objektivistického pohledu až k důrazu na jednání aktérů. Silný vliv mělo několik setkání s různými tématy v průběhu studia.^[Níže si dovoluji necitovat konkrétní publikace, protože jde většinou o snadno dohledatelné zásadní autory a díla.]

- Obecně zajímavým výchozím bodem bylo studium *mediálních studií*, oboru na pokraji sociologie, psychologie a filosofie se silným zázemím v kvantitativní analýze dat (specializace duplikovala do značné míry následující stupeň studia, nyní již není vyučována).
- Téměř náhodné setkání se *sociální antropologií*, především s texty *Clifforda Geertze* coby cvičebním materiálem v kurzu psaní esejů.
- Studium politologie bylo na bakalářském stupni kritické a komplexní (v kontrastu k mnohem přímočařeji vystavěnému magisterskému stupni). V rámci bakalářského politologického metodologického kurzu bylo pro autora zásadní čtení Feyerabendovy *Rozpravy proti metodě* a *Sociální konstrukce reality* dua Berger—Luckmann.
- V metodologických kurzech na mediálních studiích se objevovaly časté problémy s interpretací výsledků statistických operací nad rozsáhlými datasety. Takové problémy nebyly demotivující, ale spíše obracely pozornost k podstatě --- interpretaci postojů a významů. Velmi podrobně se probíralo koncipování dotazníků, tedy způsoby, jak získat "objektivní" informace od dotazovaných subjektů (dané téma dále rozvíjely a komplikovaly kurzy v magisterské specializaci *Občanská společnost a politická participace*, především díky setkání s metodologií *Kinga, Keohane & Verby*, kteří kladou zásadní důraz na kombinaci kvalitativního a kvantitativního výzkumu).
- Kurz kritických teorií médií, především četba *Freuda*, autorů *Frankfurtské školy* (dále rozvinutá četbou *Dialektiky osvícenství* v kurzu Sociologie kultury), *Dwighta McDonalda* a *Christophera Lasche*, *Lipovetskyho* nebo *Baudrillarda*.
- Kurzy politické filosofie. Jak její klasické základy, tak moderní filosofie (především *Rawls*, *Habermas* a obecně pnutí mezi *klasickým liberalismem* a *postmarxismem*). Formativní zejména díky aktivním diskusím a vyžadování position papers na většinu seminářů.
- Teoretické sociologické kurzy, které autorovi pomohly jednak hlouběji pochopit základy mnohých konceptů a zároveň pro pro něj objevily mnohá pro do té doby neznámá zákoutí sociální vědy. Především kurzy *Klasické sociologické teorie*, *Nietzsche, Freud, Foucault*, *Sociologie vzpomání a zapomínání* a *Sociální konstrukce identity* (setkání s texty autorky *Charlotte Linde*, kvalitativně zkoumající identitu osob a institucí).
- Autorovo přistupování k akademické diskusi proměnil kurz *akademického debatování* (ve stylu Britské parlamentní debaty), díky kterému zjistil, jak snadné je v situaci nutnosti nacházet argumenty podporující protikladné názory.
- Specializace *Občanská společnost a politická participace*, která se zabývala rolí politického prostoru mezi subjektem občana a státními institucemi.
- Formativní bylo též dění v rámci akademické obce --- zapojení ve studentském časopisu *Halas* a *Akademickém senátu*. Silné diskuse o povaze a smyslu vzdělávání a výzkumu: zvláštní situace fakulty, jejíž počet studentů během 10 let devítinásobně narostl (z pěti set na čtyři tisíce studentů; blíže popsáno v textu o fakultní identitě: \citealp{losingthepast}); situace ve vysokoškolském vzdělávání řízeném bez (stabilní) státní dlouhodobé koncepce, zato však díky státní podpoře rychle expandujícím (alespoň z hlediska počtu studentů a technologické vybavenosti); aktivní účast na studentských protestech proti vzdělávací politice vlády na jaře 2012 a samozřejmě také proces ustavování stipendijní komise.
- Studium výrazně ovlivnilo autora v politické normativní pozici --- původně vycházel z individuální svobody a důrazu na konzervativní stabilní instituce, v současné době uvažuje především v kategorii sdíleného sociální prostoru ve kterém je stát nástrojem rovného přístupu k nějakým způsobem (např. lidskoprávně) definovanému portfoliu společných potřeb. Posun by se dal rámcově přirovnat k posunu mezi Habermasem definovaným liberálním a deliberativním modelem vládnutí.
- Během studia autor pracoval coby programátor a designér, což hraje též vlastní roli, především s ohledem na možnost využívat technických nástrojů pro různé účely a porozumění teorii designu nejen z pohledu teorie *institucionálního* designu.
















