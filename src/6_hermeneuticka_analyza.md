\chapter{Pro a proti: praxe komise}

V této kapitole bude představena analýza východisek jednání aktérů, tedy určitých obecných hodnotových struktur, na jejichž základě jsou utvářeny postoje aktérů vůči konkrétním součástem praxe. Autor přicházel s určitým porozuměním situaci, které následně vystavil reflexi opakovaným čtením interní komunikace mezi aktéry a kódováním jednotlivých textů do kategorií. Dále bylo pořízeno šest rozhovorů s aktéry blízkými komisi (dvěma členy vedení a čtyřmi členy komise^[Celkový rozsah textové báze byl 323 827 znaků v 86 relevantních psaných textech interní komunikace (z celkových 517), 37 794 znaků v textech převzatých ze studentského časopisu Halas a 86 663 znaků v přepisech rozhovorů (celkem se zatím v komisi vystřídalo 11 komisařů). Omezením vzorku je jednak relativně malý počet aktérů, dále soustředění na aktéry přímo spojené s komisí a vynechání členů Studentské komory AS a žadatelů o stipendia. V předem daném časovém omezení se však tento vzorek zdál být nejlépe reprezentativním --- pokrývá aktéry se zkušeností nejvíce odlišnou od zkušenosti autora, zároveň je díky dostatečnému množství možné sledovat, že jsou témata "vyčerpávána" a opakují se. Zdá se nicméně, že další rozšíření by i tak bylo stále hodnotné.]), z nichž byly vybrány klíčové citace a ty byly kódovány obdobným způsobem jako psané texty. 

Na tomto základě autor vymezil několik klíčových témat a názorových rozdílů, které pak dalším opakovaným čtením upravoval, doplňoval a ilustroval citacemi. Původně zamýšlené pochopení výchozí situace a motivů jednotlivých aktérů je kvůli časovému odstupu včleněno do širšího kontextu vnímání činnosti komise v prvním roce a půl její činnosti, nicméně zkrystalizovaná témata vypovídají (jednak díky možnosti využít průběžně vznikající interní komunikace a jednak kvůli stabilitě názorů zapojených aktérů) o celém období. Sám autor může přiznat, že jeho subjektivní vnímání významnosti některých témat (například efektivity fungování komise nebo její konvenčnosti) se v konfrontaci s touto širší textovou bází ukázalo být spíše menšinové. Celá kapitola je postavena na mnoha citacích, s nimiž je pracováno jako s reprezentací širšího jevu, případně dokladu, že daný jev existuje.

Během rozhovoru autor pokládal široce formulované dotazy s pobídnutím k co nejširší odpovědi, které upřesňoval pouze v případě, pokud osoba poskytující rozhovor určité téma pominula. U různých aktérů byly podle jejich situace některá témata potlačena, obecně se rozhovor týkal následujících témat:^[Autor si je vědom omezení daných rozhovorů, ve většině oblastí by bylo hodnotné provést sekundární dotazování, které však ji nebylo možné uskutečnit z časových důvodů.]

-   rozhodovací procedura před vznikem nové stipendijní komise
-   procedura fungování komise (bodování a hodnocení)
-   smysl stipendií a parametry jejich udělování
-   fungování komise v institucionálním kontextu FSS
-   postoj k účasti na diskusním setkání komise
-   vztah ke studentské komoře, reprezentace Studentskou komorou AS

Užívané citace ze všech zdrojů jsou jazykově upraveny, v některých případech přeloženy do češtiny, pozice citovaných jsou označovány pouze velmi obecně vymezenou pozicí (člen vedení, člen komise atp.), jména užívaná v citacích jsou nahrazena dostatečně přesnou pozicí aktéra uvnitř fakulty (kde je možné obecnější označení, je ho využito) a je sjednocen užívaný gramatický rod.^[Autor si je vědom komplikací, které z tohoto sjednocení vycházejí, nicméně v daných okolnostech jde o nejsnadnější řešení problému.] Všechny takové citace jsou uvedeny pro odlišení kurzívou. Drobné úpravy (především skloňování) jsou v citacích vyznačovány hranatými závorkami pozměněných pasáží; nejsou vypouštěna slova či měněny užívané termíny. Sebe-citace vyjádření autora jsou vždy explicitně označeny.

Název kapitoly "Pro a proti" odkazuje k bipolárnímu sporu --- tak tomu mnohdy nebylo. Jednak existuje velké množství rovin pojednávání institucionálního mechanismu, zároveň ne v každé z nich existovaly pouhé dva póly diskuse.

# Témata, rozdílná názorová východiska a spory

Vzhledem k tomu, že bylo identifikováno relativně velké množství rovin problému, následuje jejich stručný přehled a až poté jejich podrobný popis podložený citacemi.

-   **problémy vzniku komise::** prava stávajícího stavu nebo předání pravomoci studentům; nejistá ochota komunity (a komise) participovat; volba mezi zavedenou konvenční praxí; otázka efektivity procedury
-   **pojetí smyslu komise:** delegace, případně delegace kompetentnějším; rozšíření participace na řešení problému; edukace komisařů
-   **pojetí smyslu stipendií:** odměna; vyjádření politického názoru; uznání hodnotnosti aktivity; podpora neziskových aktivit; rozvíjení individuálních kompetencí; investice do propagace fakulty; podpora sociálně slabých osob
-   **předmět a povaha stipendia:** obecně formulovaný záměr nebo naplánovaný projekt; s tím související proplácení spíše honorářů nebo nákladů
-   **otázka procedury hodnocení:** agregativní a konsensuální rozhodnutí; s tím související hodnocení samostatných projektů anebo záměrné řazení projektů za sebe; spor řešení jedněmi vnímané jako technokratické, dalšími jako jediné, které snižuje arbitrárnost rozhodování
-   **deliberativní procedura:** prostředek hodnocení projektů (důraz na efektivitu); prostředek rozvoje prostředí (důraz na dlouhodobé působení)
-   **pozice hodnotitelů uvnitř komunity:** problémy a benefity pozice insidera; pozice vyučující jako kontrastní prvek)
-   **zpětnovazebné vztahy a pozice komise v kontextu instituce**

## Vznik komise

### Úprava stávajícího stavu / Předání pravomoci studentům

Téma vzniku komise bylo spíše završením diskusí vedených po dlouhou dobu mezi různými zástupci vedení fakulty a studentů. V konečné fázi šlo především o rozhodnutí, zda komise vznikne ve stávajícím formátu (spolupráce s proděkanem) se Studentskou komorou požadovaným rozšířením transparence a míry závaznosti komise nebo bude pravomoc spravovat komisi předána studentům. Konečné rozhodnutí stavělo na *"nepřijatelnosti"* rozšíření požadovaných SK AS. Člen vedení popisuje, že tento formát *"znejasňuje zodpovědnost, dělá z pedagogických členů komise experty na něco, v čem experty nejsou, systém je velmi náročný na posuzování a plné zveřejňování a případná diskuse o něm vystavuje pedagogické členy komise do nelehké situace. Proto jsme přijali argumentaci SK, že pravomoci navrhovat a být odpovědný za návrh by měl nést ten, kdo má k rozhodnutí nejblíže, který jsme uplatnili jak v tomto programu, tak i v dalších"*.

Principu *přiblížení* rozhodovacího procesu příjemcům je věnována samostatná podkapitola. Při zvažování utvoření komise (ještě před konečným rozhodnutím) píše jeden ze senátorů, že *"je to práce navíc, ale zasadíme-li se o komisi, (…) můžeme systém decentralizovat a skrze komisi i přiblížit aktivním studentům"*. Při konečném rozhodnutí sehrál významnou roli jeden z aspektů rozhodování komise odpovědné proděkanovi, konkrétně neprůhlednosti celého procesu. Člen vedení fakulty zpětně popisuje, že coby *"[největší kritiku]"* vnímal, *"že se ty peníze rozdělují způsobem, který z našeho pohledu nebyl nespravedlivý, ale z vašeho pohledu byl nepředvídatelný. (…) To je přesně to, co člověka nejvíc irituje, když neví vlastně, jak to dopadne.".*

### Ochota komunity a komise participovat

Uvnitř Studentské komory při přípravě procedury existovala *"obava z neaktivity komise"*. Konstruovaná procedura tak měla být téměř paternalistická: co nejlépe před-připravená a umožňovat co nejsnadnější *"protažení"* komisařů procesem. Jeden ze senátorů k tomu dodává, že je podstatné směřovat k *"efektivitě její práce (menší počet členů), k jednoduchosti hodnotících nástrojů (když už kategorie, tak 4 místo 16"*, jiný při obhajobě třífázového průběhu píše *"určitě je komplikovaný (byly i komplikovanější návrhy), je to ale daň za deliberativní prvek, který jsme tam chtěli mít"*.

Výsledná práce s komisi však mnohem více odpovídala spolu-definování institucionálního mechanismu, jak píše jeden z jejích členů: *"[měli bychom] spolu s vámi být v úzké komunikaci a kontaktu, abychom případně tuto diskusi o smyslu stipendií mohli vstřebávat, anebo příp. i ovlivňovat."* a druhý dodává *"to jste si nasadili do komise šťouraly :)"*. 

Nepotvrdil se ani předpoklad, že je celá procedura příliš časově náročná, přestože je tak i nyní zvenku vnímána (především vedením fakulty; více viz následující podkapitola *Smysl komise*). Ze současné perspektivy *"to není hrozné, samozřejmě člověk ten čas tomu musí věnovat, protože má ten pocit zodpovědnosti, že rozděluje nějaký peníze"*. Více času prací tráví jen její předseda, který píše e-maily žadatelům, zadává žádosti do systému apod. *"Hlavně, když jsem byl na té druhý straně (…) a žádal o peníze, tak vím, že jsem vždycky chtěl, aby o tom rozhodli co nejkvalitněji, ty lidi, tak jsem se tomu i sám snažil věnovat čas."*

Pro zvýšení motivace komisařů prosadila Studentská komora AS  rozdílení dvou procent celkové rozdílené částky členům komise, kteří se však buďto odměny vzdali anebo jej berou spíše s pobavením: *"[navíc jsme] dostali od vedení 700 korun, takže se to vyplatí (smích)"*.

Oproti očekávání tedy komisaři vnímali svou roli velmi aktivně, svou motivaci odvozovali jednak od snahy zapojit se do diskuse o *dobrých* studentských aktivitách do jisté míry z nespokojenosti s předchozím stavem rozdělování stipendií, dva z nich popisují situaci velmi podobně, zde slova jednoho z nich: *"měl [jsem] pocit, (…) že ten systém není úplně pochopitelný, protože ta komise předtím fungovala asi dost ad hoc. [Asi] nikdo z těch, kdo o to stipendium žádali, jsem neměl pocit, že by věděl, (…) na základě jakých kritérií se to hodnotí"*.

Sami v mnoha ohledech pociťovali spíše nedostatečná omezení vlastních pravomocí a nedostatečnou znalost východisek, z nichž utvoření komise vzešlo. Částečně takto aktivní přístup vycházel i z organizačních problémů: *"na začátku nebylo moc jasný, jako jak se máme chovat (…) a navíc jsme na to neměli moc času,"* a též z nejasného vymezení vztahu mezi SK AS a komisí. Jeden z komisařů v problematickém období píše: *"Když změníme pravidla fungování, tak nám dají veto; systém hodnocení je také závislý na nich a komunikace momentálně taky, nemluvě o tom, že rozhodnutí komise o stipendiích zase bude předávat SK AS."* Na druhou stranu právě neujasněnost výchozí situace zpětně oceňují jako příležitost, kterou mohli využít: *"bylo dobře, že jsme jako ta první komise nebyli hozeni do nějakého mechanismu, který už automaticky funguje, ale byla tam právě ta diskuse"*. Další komisař popisuje, že jej *"bavil ten proces upravování do finální formy. Na začátku to bylo jako dobré, ale chtělo to ještě nějak dotáhnout a taková ta reflexe těch potíží, která se toho všeho týkala, tak to bylo hrozně zajímavé; bylo osvěžující potkávat se s názory ostatních členů komise"*.

Když se snížil tlak vytvářený prvními dvěma koly hodnocení a *"už bylo jasný, že to dál bude fungovat"*, přepracovala komise výrazně kritéria hodnocení: *"začali [jsme] přemýšlet nad tím, jestli ta kritéria nejsou moc obecná, (…) [byl] častý problém, že tam bylo prostě nějaký kritérium a [porotce] si říkal: z poloviny je to nadprůměrný a tohle tam zase vůbec není (…) tak jsme (…) zkusili vymyslet nová kritéria. Vlastně i k tomu, [abychom] dali světu víc návod, jak to budeme hodnotit."*

### Efektivita procedury

Efektivita celého mechanismu souvisí s představami o tom, jakým způsobem bude pracovat komise. Před relativní stabilizací instituce na podzim 2012 byla komise často kritizována jak zevnitř (ze strany SK AS a komisařů), jak bylo již výše naznačeno, tak ze strany vedení. Jeden ze členů vedení píše po vyhodnocení druhého kola: *"Současný systém považuji za jistě propracovaný v oblasti komunikace se žadateli, avšak zároveň nastavený tak, že stipendijní komise (resp. SK, která ji ustavila) si velmi málo uvědomuje, že to nemůže být jediná žádoucí vlastnost posuzování. [Tím je] i přiměřená rychlost [rozhodování]"*. Zpětně pak v rozhovoru říká, že problémem byly *"Určitě ty termíny, ty čtyři kola jsou docela dost, byl to první rok, a nebylo úplně jasné, kdy budou ta kola, kdy budou období, kdy se bude nejvíc žádat, zároveň kdy si ta komise najde nejvíc času aby tomu mohla věnovat tolik času, aby o tom mohla rozhodnout, to je věc, kterou třeba já jsem úplně předně neviděl, ale dovedu si představit, že ta práce té komise mohla být časově docela náročná, a pokud se to má skloubit třeba ještě s nějakými dalšími povinnostmi v akademickém životě, tak možná je to potřeba někdy přizpůsobit i ty termíny, kdy se přesně ty žádosti rozhodují, když se ty granty rozdělí."* V dalším období pak již tento problém neměl takto výraznou intenzitu.

V současné době, jak již bylo výše řečeno, se nepotvrdila obava z velké časové náročnosti. Jeden z později zapojených komisařů tvrdí, že mu *"časová náročnost naopak velmi vyhovuje (…) dovedu si představit mnohem důkladnější probírání těch cílů projektu."* (Toto může být způsobeno i postupnou formalizací procesu diskusních setkání.)

### Zavedená nebo konvenční praxe

Téma konvenční praxe komise se objevilo především v konstrukci termínů *porota* a *komise*, v nichž se setkalo mnoho rovin problému. Ze zpětného prozkoumání textů však vychází, že vztažení se k praxi *"[každé jiné] komise na [Fakultě sociálních studií] (disciplinární, státnicové, oborové, apod)"*, které vždy rozhodují kolektivně, "za zavřenými dveřmi", se omezilo na několik málo zmínek. Dále se s těmito pojmy pracovalo spíše v ostatních významových rovinách, které se týkaly především smyslu stipendia (viz níže kapitoly *Smysl stipendia* a *Předmět a povaha stipendia*).

## Smysl komise

Různí aktéři spatřují v komisi různý smysl, případně skládají své vnímání smyslu komise z více takových východisek --- autorovi se podařilo vymezit tři: 1) prostou delegaci problému, 2) rozšíření participace na jeho řešení a 3) edukaci komisařů.

### Delegace problému

První rovinou je přesunutí řešení problému na jiné aktéry --- především z důvodu předpokládané vyšší legitimity výsledného rozhodnutí. Klíčovou vlastností delegačního mechanismu je však následovné "vyklizení pole" prvním aktérem. Člen vedení fakulty vystihuje delegaci následovně: *"základní charakteristika toho procesu pro mě je ta, že jsem do značné míry s tím ztratil kontakt. Já vlastně přicházím do styku až s těmi závěrečnými výstupy. (…) Toho, kdo by o tom rozhodoval, [to zbavilo] docela nepříjemné povinnosti, jak si opatřovat informace o těch projektech (…) nebo jakým způsobem to vlastně dělat."* 

Tento proces souvisí jednak se stromově stavěnou strukturou manažerského řízení fakulty a zároveň též se vnímáním složení fakulty ze dvou do značné míry nezávislých entit, studentstva a akademických zaměstnanců. Členové vedení pak již považují rozhodování za ukotvené, *"nějak zvlášť [se nepídí] po tom, jak přesně jakou nastaveny vztahy mezi tou komorou a tou komisí"* a vlastní zásah považují za nutný pouze *"ve smyslu nějaké korekce, pokud by třeba vůči výsledkům nějakého toho kola byl nějaký masivní odpor…"* Jiný člen vedení dodává: *"ten další mechanismus (…) to už v podstatě mě netrápilo, protože já jsem to své stanovisko měl postavené tak, že mně je jedno, jak si to budete rozdělovat, vy si to budete muset zdůvodnit, my to v podstatě jenom schválíme."*

Delegace je vedením vnímána na obou úrovních --- na úrovni předání rozhodovací pravomoci Studentské komoře AS i na úrovni vytvoření komise Studentskou komorou. Pojímání pravomoci coby delegované je viditelné i v postojích členů komise. Ti říkají, že by přivítali zpětnou vazbu na činnosti komise, či alespoň otevřenou komunikaci (viz níže v podkapitole *Zpětnovazebné vztahy a pozice komise v kontextu instituce*).

Koncept *delegace* je možné vystihnout i negativně --- pokud je na konkrétní aktéry *přezeneseno* rozhodováno, je nelogické participovat na jejich činnosti. Jeden z později zvolených členů Studentské komory AS se např. ptá, zda je vhodné se účastnit jednání komise, či zda by to *"bylo proti smyslu jejího vytvoření"*. Velmi podobným způsobem popisuje důvody své neúčasti na diskusních setkáních jeden z členů vedení: *"Zapojit do té diskuse moc ne, protože vlastně o těch projektech jsem měl potom ještě rozhodovat, tzn. kdybych tam měl přijít, tak bych tam musel sedět a vlastně jenom poslouchat a to jsem se bál, že bych třeba úplně nedokázal omezit, že bych se do toho zapojil."* Překračování kompetenčních  úrovní je tak vnímáno negativně.

### Rozšíření participace na řešení problému

Druhým vymezitelným způsobem vnímání je rozšíření participace na širší pole aktérů --- především směrem ke studentům, ale s možností zahrnutí všech možných. Jednak jde o určitou formu *"samosprávy"* a zároveň jde o *"[nástroj pro kultivaci] prostředí"*. Role komise jako aktivujícího prvku, který umožňuje participaci širokého pole aktérů byla ukotvena jednak v požadavku otevřenosti a jednak v praxi diskusních setkání přímo Studentskou komorou.

Prvním krokem je informovanost *veřejnosti* (*"i kdyby byl nějaký jiný způsob, který vybere dobré projekty, ale nebylo do něho pořádně vidět, tak je prostě horší, protože ti ostatní --- ti žadatelé a tak --- se v tom prostě nevyznají"*, citován jeden z komisařů) a *"zároveň to může plnit tu funkci, že ti studenti se tím pádem naučí chápat a vnímat, co to jsou ta stipendia atd."*. 

Zajímavým nakročením k participaci všech mohlo být narušení principu komise coby jednotného rozhodovacího orgánu, které se postupně podařilo do praxe komise vnést. Takovou situaci popisuje jeden z členů komise:

> *"Jsme se bavili o tom, kolik by lidi měli dostávat lidi za hodinu (…), tak tam byly spory mezi komisařema a začali se tam hádat i před těma lidmi a já se snažil těm lidem vysvětlit, že to není nic negativního, že od toho tam jsme, abychom se o tom takhle bavili, že ta komise je založená na tom, že ti lidi spolu nemusejí souhlasit a že tam jsou právě pro to, že mají nějaký určitý názor."*

Diskuse tak mohla "přetéct" mimo hranice komise a účastnili se jí i žadatelé jiných projektů --- mohlo tak docházet ke kritičtější reflexi a zároveň k lepšímu pochopení společných problémů.

### Edukace komisařů

Sekundárním cílem, zdůrazňovaný členy vedení, je individuální edukace a osobní rozvoj komisařů. Role komise je pak *"stimulační"* pro ty, kteří mají příležitost v komisi *"coby lidé, kteří budou jednou dělat (…) důležitá rozhodnutí, úplně reálně třeba ovlivnit něco, co má dopady v té materiální oblasti"*. Zrcadlí se zde pojímání vysoké školy coby přípravného "pískoviště" před nástupem do zaměstnání. Člen vedení doplňuje: *"už rozhodujete prostě o konkrétních osudech lidí, o konkrétních penězích, o konkrétních výstupech, už to není takové to jako jenom studentské ‚bude zábava, bude legrace‘ (smích)"*.



## Smysl stipendií

Vedle smyslu komise coby mechanismu je snad ještě podstatnější pro různé aspekty činnosti komise smysl samotných stipendií. Následující seznam nejspíše není vyčerpávající; jednotlivé "smysly" nejsou vzájemně exkluzivní --- nicméně míra, v níž jsou zastoupeny v konkrétním pohledu na komisi předurčuje konkrétní řešení a postoje vůči institucionální praxi.

### Odměna a stimulace

Prvním smyslem je prosté odměnění studenta bez dalších nároků na "cokoli". Tento pojem zahrnuje některé následujících, ale je důležitý sám o sobě, protože neklade žádné předem stanovené nároky na to, co by mělo být odměněno či stimulováno, nevyžaduje žádnou konkrétní podobu vykonávané aktivity. *"Na co vlastně ty peníze potřebují mě ani tak nezajímá, jako mě zajímá, jestli je  [tu činnost] ten student dělá pro svůj rozvoj, pro rozvoj ostatních, proto aby nějak zabydloval ten prostor na fakultě, potažmo univerzitě, potažmo v Brně,"* dodává jeden z komisařů. Očekávaným předmětem stimulace stipendiem pak mohou být především společenské pozitivní aspekty vykonávání společných aktivit, *"tohle může být ten největší benefit, který ty studenti pak jako budou mít jako v tom životě, že se třeba seznámí, vzniknou tam nějaký třeba přátelství, můžou z toho vzniknout nějaký třeba firmy, nějaký přátelství třeba na politický úrovni…"*

Výše takové odměny by se neměla odvozovat od nákladů, minimálně ne přímo. Objevují se pojmy jako *"hodnota ušlé příležitosti"*. Jeden z členů komise upřesňuje: *"Proč by nemohl žádat o stipendium někdo, kdo vlastně za to nedal jedinou korunu, zorganizoval nějakou dobrou diskusi, akci nebo se třeba jenom pravidelně schází s někým a diskutuje třeba o politice. Tak nevidím, proč by měl dostat třeba míň peněz než někdo, kdo tomu věnoval třeba mnohem méně času a přitom měl velké náklady."*

### Vyjádření politického názoru, uznání hodnotnosti aktivity

Dalším smyslem stipendia, který prostupuje ostatními, je vyjádření názoru --- preference společenství, případně jeho reprezentantů (objevují se obě varianty). Podle vedení *"tím, že někomu dáte to stipendium, říkáte, že ta jeho aktivita je víc žádoucí než jiná, na kterou to stipendium nedáte"*. V kontextu nové komise je podstatné právě přenášení důrazu na usnášení se v rámci vlastního společenství; člen vedení tohle propojuje s výše zmíněnou edukativní rovinou fungování komise: *"Ať se [studenti] naučí vlastně rozhodovat… pozitivně, negativně zdůvodňovat svá rozhodnutí a dívat se na to s nějakou perspektivou, co vlastně se stane, ať sami řeknou ‚takhle aktivita je pro nás žádoucí, my ji chceme podporovat‘."*

### Podpora neziskových aktivit

Pojímání studentských aktivit coby ekvivalentu fungování NGOs v rámci občanské společnosti je další variantou jak dávat stipendiím smysl --- *"jsou to vlastně  aktivity, které by těžko někdo zaplatit jako v klasickém tržím pojetí a společnosti jsou prospěšné"*, dodává člen stipendijní komise. Studenti tak coby dobrovolníci, případně do jisté míry honorovaní pracovníci, vykonávají určitou aktivitu a stipendiem jsou jim hrazeny náklady na vykonávanou aktivitu a případný honorář (k tomu více viz níže podkapitolu *Předmět a povaha stipendia*). Role komise pak přebírá získává *pře-rozdělovací* status.

Pro některé aktéry je v tomto ohledu podstatné, že Stipendijní fond získává peníze prostřednictvím poplatků studentů, je tedy vhodné, aby z nich byly hrazeny další nejrůznější aktivity studentů, kteří *"je můžou využít zas pro sebe, pro nějaký užitečný cíl"*.

### Rozvíjení individuálních kompetencí

Stipendium má kromě efektu společenského též aspekt individuální: *"prostě ty studenty stimuluje k větší aktivitě, něčemu smysluplnému, co by třeba nedělali v takovém rozsahu nebo vůbec… samozřejmě jako dodatečný zdroj motivace."* dodává člen vedení. Tento pohled sdílí i někteří členové komise, stipendista by měl *"načerpat zkušenosti, které ho vlastně obohatí ve studiu nějakého oboru"* (zde daný aktér dokonce míří přímo k rozvíjení kompetencí spojených se studiem).

### Podpora sociálně slabých osob

*"Stipendium má plnit tuhle funkci, to znamená pomáhat studentům vlastně tady k tomu, aby nemuseli pracovat, aby nemuseli shánět peníze na ty svoje aktivity nikde jinde,"* tvrdí jeden z členů komise a další jej doplňuje tím, že by *"dával [peníze] těm sociálně slabším… (…) třeba to bylo proplacení jízdenky pro přednášejícího, (…) když by bylo víc projektů, větší přetlak projektů, tak bych podpořil ty neziskovější."*

### Investice do propagace fakulty 

Posledním identifikovaným smyslem stipendia je podpora reprezentace fakulty. Spolková a kulturní činnost je *"věc, která vypadá pěkně i navenek (…) [to uvádíme] v různých materiálech pro uchazeče, že je tady třeba bohatá spolková činnost, což (…) ne úplně doceňují"*, říká člen vedení fakulty, který stipendium hodnotí jako *"dobře investované peníze. V tom rozsahu (…) to jsou peníze, které se fakultě vrátí"*. Stipendijní fond tak má z tohoto pohledu podobnou roli jako resort kultury na úrovni státu --- podporuje potenciální reprezentanty interní kultury (přirovnání použito respondentem).

## Předmět a povaha stipendia

Pravděpodobně nejdůležitějším hodnotovým sporem je ten, vyjádřitelný opozicemi *záměr --- projekt* a s nimi související *vyplácení honoráře --- kompenzace nákladů*. S oběma jsme se již setkali výše, protože tento konflikt hodnotových východisek formoval do značné míry diskusi aktérů v prvním půlroce fungování komise.

Členové komise se v tomto ohledu mezi sebou výrazně liší: od výše citované pozice přiznávající stipendium především jako odměnu za přínosnou činnost, ať pro skupinu či jedince samotného, přes postoj *"lepší je, když tam je nějaká kombinace nějakých těch provozních nákladů a pak třeba ještě nějaké ohodnocení"* až po výraznou preferenci proplácení nákladů úplným dobrovolníkům, vyjádřenou následovně: *"honoráře za něco, s tím jsem už měl trochu problém… [Kdyby byl] větší přetlak projektů, tak bych podpořil ty neziskovější."*

Vedení školy se v tomto ohledu opět vrací k myšlence edukativního aspektu stipendií, tentokrát mířeno na žadatele, ti *"se učí tomu, jak to v reálném životě chodí: když podáváte grant, tak musíte zdůvodnit, musíte vysvětlit ty náklady. A když to dostanete, tak potom odvést nějakou tu práci, a ti ostatní se ptají, [jestli to stálo] za ty peníze."* Právě grantovou logiku ale někteří členové komise zpochybňují s ohledem na své kompetence (*"k tomu aby člověk mohl ohodnotit rozpočet, tak to vyžaduje nějakou zkušenost s těmi rozpočty a to si myslím, že jsme nikdo v té komisi neměli"*) a zároveň odůvodňují vlivem širšího kontextu na akademické prostředí: *"to možná souvisí skutečně s určitým pragmatismem, který na té univerzitě tak trošku je. Jsme zvyklí o ty peníze žádat jako o granty a vydělávat si a podobně, takže ten duch té univerzity je tak nahlodaný tady tou ekonomizací, s níž se asi nedá nic dělat jako radikálně, to prostě je logický důsledek nějakých složitějších společensko-ekonomických poměrů, které já rozhodně měnit sám nechci."* Opakovaná přirovnání stipendijní praxe k nějakému pozdějšímu procesu v zaměstnání, k *reálnému životu*, ze strany vedení fakulty i komisařů takovému pozorování nasvědčují.

Protilehlá poloha, vnímající předmět stipendia jako *záměr* (ať již realizovaný nebo teprve budoucí), chce přistupovat ke každé podané žádosti individuálním způsobem a klást vedle sebe její různé jedinečné vlastnosti. Komise je pak dle jednoho z komisařů *"politický orgán v uvozovkách. Máme rozhodovat na základě diskuse mezi sebou a mezi těmi, co podávali vlastně ty návrhy, o tom, co nám přijde jako dobré a co by se mělo podpořit a co ne"*. Pro takový způsob hodnocení jsou předem připravené kategorie, *"které jsou v uvozovkách objektivní"*, a v nich udělované body *"mechanickým až technickým řešením té situace"*.

## Hodnocení

S předchozím bodem těsně souvisí povaha hodnocení. Ta se skládá ze dvou složek.

1) **Hodnocení kolektivní**, v němž se komise takříkajíc "za zavřenými dveřmi" dohodne, a **hodnocení agregativní**, ve kterém dochází k nějaké automatizované agregaci názorů jednotlivých členů komise.
2) **Hodnocení každého projektu samostatně**, při němž je každý z projektů ohodnocen a z hodnocení vyplynou oceněné projekty, a **hodnocení projektů en bloc**, v němž komise (jako celek nebo její členové) posoudí, které projekty jsou lepší jejich vzájemným porovnáváním.^[Při navrhování komise existovala i varianta, že každý z komisařů jednoduše seřadí projekty od subjektivně nejlepšího po nejhorší a daná pořadí se sečtou. Od řešení bylo upuštěno, protože by pro vyšší spolehlivost vyžadovalo velké množství komisařů (aby nedocházelo příliš často ke shodnému pořadí více projektů) a nebylo by možné dlouhodobě sledovat, zda existuje nějaká stabilní sada kritérií, podle nichž se komisaři orientují.]

Z těchto dvou východisek především vycházel spor, který reprezentuje kritika *technokratického řešení* na straně jedné a předcházení *arbitrárnosti hodnocení* na straně druhé. Praxe komise pracující s agregativním hodnocením, v němž je výsledek složen z hodnocení samostatných projektů, podle kritiků *"nijak nezúročuje [zkušenosti hodnotitelů]. Pouze je rozdistribuovává do systému hvězdiček. (…) Demokracie sice není dokonale efektivní, ale ideově je nejlepší v tom, že odráží to, jaký je člověk. A v lidské společnosti se nacházíme a jí se snažíme i jako sociální vědci rozumět."* Člen Studentské komory protiargumentuje tím, že konsensuální hodnocení, v němž neexistují předem daná kritéria hodnocení, vede k tomu, že proces není pro žadatele důvěryhodný: *"Pokud přiřkneme stipendijní komisi --- a je jedno, jak jsou její členové kvalitní, nezaujatí a kompetentní --- takové pravomoci, kdy bude rozhodovat skupinově a konsensuálně, bude to krok zpět. Nabízí se příklad --- výběr vás, komisařů. Nespokojený nevybraný kandidát se dotazoval, jak výběr proběhl, jaká kritéria výběru byla použita apod. Odpověď [kolegy]: ‚Nemůžu mluvit za celou komoru, šlo o kolektivní rozhodnutí, takže je zachována určitá neprůhlednost.‘ To je přesně to, co nechceme."*

Tento polární spor bylo do jisté míry možné přemostit proměnlivostí kritérií, ale v dlouhodobém výhledu může zůstávat inspirací pro další proměny fungování komise.

## Deliberativní procedura

Roli diskusního setkání (tedy prostřední fáze procesu hodnocení---diskuse---hodnocení) je možné vnímat jednak **instrumentálně**: cílem je posunutí diskuse ohledně hodnocených projektů a důraz je kladen na efektivitu a soustředěnost diskuse. Diskuse může být ale i **prostředkem rozvoje prostředí**: důraz je pak kladen na podrobné prozkoumání problémů, které se v diskusi objeví, a důsledků, které pro žadatele a jejich nakládání se stipendii mají. Obě role je jako obvykle možné naplňovat zároveň, ale při zvažování konkrétních změn institucionální praxe je vždy přítomné pnutí mezi oběma cíli.

Konkrétním příkladem takově změny může být prostorová a časová strukturace diskuse. Jedním z návrhů Studentské komory (zde především autora tohoto textu) byly představy o tom, jakým způsobem bude vypadat zasedací pořádek. První setkání proběhlo formou střídání jednotlivých žadatelů (jednotlivců i týmů) před komisí, při druhém navrhla SK AS společné sezení v kruhu, aby se posílila vzájemná interakce a aby žadatelů zůstali sledovat diskusi i po "obhajobě" vlastního projektu. Obě formy jsou schematicky znázorněny na obrázku, užívaném tehdy v diskusi SK AS. Tento návrh je ideálem, v praxi byl s některými aspekty problém: *"i když jsem se třeba snažil to těm komisařů říkat, ať se rozesadí mezi ty lidi, tak to nakonec vlastně nikdy tak nebylo"*. I přes pouze částečnou realizaci byl posun vnímán členy komise jako pozitivní: 

> *"[Když] jsi úplně za začátku říkal, že v té komisi třeba záleží na tom, jak si sedneme během toho diskusního kola, tak jsem byl k tomu takový skeptický, že to je jako jedno, jak si sedneme, ne. Ale když bylo úplně to první, (…) fakt to tehdy vypadalo, že [je] vyslýcháme a ti lidé byli ve stresu; bylo takový jako nepříjemný určitě pro ně, ale i pro nás"*

\begin{figure}[htp] \centering{
\includegraphics[width=\linewidth]{diskuse-prostor.png}}
\caption{Dvě z možných prostorových uspořádání diskuse}
\end{figure}

Taková úprava procedury vychází jednak z důrazu na co nejvyšší legitimitu rozhodnutí (v diskusi by mělo zůstat nevyřčeno co nejméně), ale zároveň je možné, že diskuse v tomto formátu přesáhne hranice projektů a věnuje se obecnějším problémům --- přínos z hlediska rozvoje prostředí pak může být negativně kompenzován např. nemožnosti účasti všech aktérů na celé schůzce. Oba důsledky můžeme ilustrovat výroky členů komise:

1) *"Nejlepší byly ty chvíle, kdy jsme se vlastně dostali k něčemu podstatnému ve vztahu k fakultě, (…) třeba když jsme řešili, že nějaký projekt, který žádal o stipendia, nám přišel, že by měl žádat o podporu své katedry, že to souviselo s výzkumem… (…) tak jsme tam vlastně diskutovali o tom, proč je vlastně třeba na to žádat stipendia, proč to nepodporuje katedra, co všechno by měla podporovat škola a co všechno by si už měli studenti shánět sami. A to jsou přesně ty chvíle, kdy se podle mě tříbí nejen to, co jsou podle mě stipendia, ale tříbí se i přístup toho studenta k té škole a případně můžeme zpětně (…) dávat SK AS reflexi, jakoby zezdola, v uvozovkách. To znamená, kde jsou potenciálně nějaké třeba třecí plochy na té fakultě nebo kde by ta samospráva mohla třeba pomoci i pro nějaký lepší vztah a lepší komunikaci a tak dále, takže to pro mě bylo nejcennější. Co pro mě naopak bylo nejméně cenné, byly ty chvíle, kdy jsme se hádali, jestli balík ačtyřkových papírů stojí tolik a tolik peněz, to mi přišlo k ničemu."*

2) *"Pak se to jako stalo takovou diskusí, což vedlo samozřejmě k tomu, že jsme tam jednou byli skoro do půlnoci. A potom tam úplně došlo k té formalizaci, že jsme (…) vymysleli, že budeme mít 10 minut na projekt, v prvních třech minutách se představí, v těch zbylých minutách se bude diskutovat. Dneska se teda ukázalo, že na představení je třeba tak pět minut a že ti ostatní žadatelé s nimi polemizují jenom velmi výjimečně."*

Jak je vidět v druhé citaci, klíčová je zároveň časová strukturace. Oba způsoby mohou posilovat v nějaké míře oba ze "smyslů" diskusní "deliberativní" procedury --- a vhodná míra zastoupení obou elementů se může měnit v čase. V době, kdy existuje problém sdílený různými žadateli, je "přirozené", aby se taková skutečnost projevila i v různých aspektech hodnotící procedury.

## Pozice hodnotitelů uvnitř komunity

Již v úvodu zmíněné posílení legitimity přiblížením rozhodnutí cílové skupině, tedy aplikace principu *subsidiarity*, je vnímáno ve svých kladech a záporech. Jeden ze senátorů již při organizaci prvního výběru členů komise kladl důraz na předcházení možným problémů, protože se *"jedná o poměrně citlivé téma (tj. rozdělování peněz našim kolegům - a pravděpodobně i nám, já sám jsem byl nedávno za ‚kulturní přínos‘ ohodnocen). (…) Nebál bych se proto poptávku po lidech co nejvíce rozkřiknout, ale pak nebrat každého, ale mít i malé výběrové řízení - krátký [motivační] dopis (?), popis zkušeností v dané věci. Rozhodnutí bychom potom oznámili jako kolektivní orgán. Bylo by zároveň dobré, aby složení komise bylo pokud možno pestré a reprezentativní, aby se nejednalo o jednu ‚partu‘".*

### Benefity blízkosti

Pozitivní aspekt blízkosti jeden z komisařů popisuje slovem *"empatie"*, tvrdí, že coby komisaři *"[dokážou] být mnohem blíž (…) tzn. víc rozumět tomu, co přesně dělají (…). A to znamená, že jsme kritičtější v určitých věcech a jiné věci zase dovedeme odpouštět."* Rovinu pochopení ještě doplňuje rovina kompetenční (spojená do značné míry s "projektovým" vnímáním stipendií), tedy znalost konkrétních technických detailů, dle jednoho ze členů vedení komisaři *"dokážou lépe posoudit takové věci, jako jsou ceny třeba za nějaké pronájmy nebo třeba za kopírování, věci, se kterými já třeba tolik nepřicházím do styku (…) kdybych to dělal já, (…) měl bych pocit, že rozhoduji o něčem, v čem nejsem úplně dokonalý expert a že potřebuji strašně moc energie na to, abych se tím expertem stal."*.

Prostřednictvím diskusní fáze hodnocení se mohou do hodnocení projektů zapojit i jiní žadatelé, což sice komisaři nepovažují za časté, ale zároveň to vnímají jako užitečné: *"Když jsme třeba měli nějaký výhrady, třeba vůči nějaké částce v rozpočtu nebo že [něco] není úplně realizovatelné, tak většinou přispěli nějakou [svojí zkušeností] a třeba nás i přesvědčili, že nemáme pravdu."*

### Problémy blízkosti

Zásadním problémem vnímaným i vedením fakulty byl možný střet zájmů, případně osobní vazby mezi studenty. Výsledkem by tak mohlo být rozdělování zdrojů "známým". Člen vedení k tomu říká: *"Když se podíváte na ta udělená stipendia, tak vidíte hodně členů senátu, tak běžte a vysvětlete to těm studentům, že to nejde vám, protože jste senátoři, ale protože ty projekty jsou dobré."* Obdobnou argumentací byly výsledky zpochybňovány vedením fakulty i v průběhu schvalování výsledků hodnocení vedením (kde by autor tohoto textu přítomen).

Jeden z členů komise říká, že by *"dokázal obhájit, že to prostě není účelový pro senátory, ale na druhou stranu bych byl radši, kdyby nežádali…"*  Na druhou stranu vnímá původ problému v tom, *"že na [fakultě] je skupina asi třiceti lidí, kteří se podílí na všech těch projektech a do toho patří samozřejmě i senátoři. (…) Nedejbože občas dáváme peníze sami sobě, to je ještě horší."*. Řešením je v případech, kdy má komisař přímé spojení s konkrétním projektem zdržení. Praxe zdržování se nebyla zpočátku zřejmá, i kvůli nejasnosti v tom, jak by se podobný krok projevil v hodnocení. Studentská komora postavila praxi zdržování se na důvěře v osobní odpovědnost komisařů, podloženou veřejností celé procedury: *"Máte možnost se zdržet, povinnost nikoli. Hlasujte podle svého svědomí a, kdybyste nehlasovali, je tu pořád dostatečná základna pro hodnocení od ostatních."* Výhodou je úmyslné skládání komise z rozdílných osobností, snad i proto se zatím jeden ze členů komise, který působil v pozici jejího předsedy *"nesetkal s tím, že by za námi přišel někdo z těch jiných projektů a řekl nám, že někoho preferujeme"*.

### Pozice vyučujícího v komisi

Zajímavou "kontrolní skupinou" (pokud užijeme termínu, užívaného při vědecké praxi pozorování) interní pozice komisařů mezi studenty je přítomnost vyučujícího v komisi. Významným faktorem je vnímání oddělenosti obou komunit z pohledu jednotlivých aktérů.

Ukotvení možnosti účasti akademického pracovníka na činnosti komise bylo motivováno *"[formou] externí kontroly --- například, pokud se u něj bude objevovat [nedoporučení k podpoře] u některých projektů a u studentů ne, můžeme se ptát, jestli někde není problém"* (citace autora textu). Toto zdůvodnění bylo jinými senátory zpochybňováno již na začátku, např. v obavě z toho, *"že bude mít menší ochotu deliberovat a během deliberace by z pozice jeho autority mohla mít jeho slova větší ([snad i manipulativní]) dopad na zbytek studentské komise", [navíc by komunikace mohla váznout] z nějakého ostychu ostatních a přílišného respektu*.

Člen vedení pochybuje, *"jestli vyučující jsou pro rozhodování tady téhle komise nějaká speciálně cenná veřejnost, jestli vyučující… asi jsou hodnotnější než nějaký člověk z ulice, ale kladu si otázku, jestli jsou vyučující hodnotnější než nějaká pracovnice na ekonomickém oddělení."* Objevuje se zde i pojetí komise coby delegované odpovědnosti --- účast akademického pracovníka na činnost komise by hlubší ospravedlnění, kdyby na něj byl delegován obcí akademických pracovníků kontakt se studentskými spolkovými a kulturními aktivitami: *"akademičtí pracovníci by se museli v nějakých velkých počtech navzájem scházet [a] tam by ten jeden z nich referoval, že byl na tom setkání té stipendijní komise, že se tam probíralo to a to, ale takhle se mi zdá, že není organizován život pracovníků na žádné univerzitě."* Stávající způsob zapojení považují spíše za instrumentální z pohledu daného pracovníka a zisk zkušeností, které mohou přenést do jiného kontextu. Pracovník tak *"vlastně [má] takovou další možnost se podílet na životě fakulty. Pro něj to možná [může] být cenné právě v tom, že tam vidí pomocí jakých kritérií si [studenti] rozdělují finanční prostředky a může to třeba v budoucnu využít v tělesech různých agentur"*.

Samotní vyučující zapojení v činnosti komise vysvětlují svou motivaci zájmem o to, *"jací jsou dnes studenti, (…) jaké mají projekty, jaké mají zájmy, (…) jako učitel jsem trochu odtržený"*, případně sami sebe staví do pozice mezi studentem a vyučujícím: *"přistupoval [jsem k tomu] tak, že jsem za prvé hodně zapojený do různých aktivit těch studentů na [fakultě], (…) do dneška [se] neberu jako takový ten klasický zaměstnanec. (…) Druhá věc je ta, že jsem si myslel, že bych mohl nějak tak svým názorem a zkušeností přispět k té diskusi."*. Objevuje se tedy i argumentace vlastním přispěním k diskusi z pozice vyučujícího, tedy možnosti přenosu zkušeností, ačkoli i v pozici velmi blízké studentům. Ke svému angažmá v komisi se oba zmínění dostali mimo jiné skrze participaci na studentských projektech, jeden z nich dokonce skrze čerpání stipendia prostřednictvím nově ustaveného mechanismu.

## Zpětnovazebné vztahy a pozice komise v kontextu instituce

Trochu mimo ostatní podkapitoly stojí tato závěrečná, která se týká vnímání vlastní pozice komisařů v kontextu instituce. Výrazně se zde promítají předchozí rozebrané významy a výsledný text je spíše difuzní, nekončí identifikováním a pojmenováním konkrétních jevů. Autor považoval za podstatné zachytit tyto vztahové jevy v jakési "momentce", vyjadřující do jisté míry úběžníky možného dalšího vývoje komise, případně zažehnané i stále pokračující frustrace jednotlivých aktérů.

Jednak jde o zpětnou vazbu komise **ve své vlastní činnosti**, tedy již zmiňované především pozměňování kritérií, které komise přijala a využívá. 

Vedle toho prošel silným vývojem vztah komisařů ke **zpětné vazbě od žadatelů**. Po udělení stipendia bylo praxí odevzdávání zpráv po ukončení aktivity, ale nebylo zřejmé, kdo se zabývá kontrolou odevzdaných žádostí. Komise v průběhu roku své činnosti ve spolupráci s SK prosadit vlastní zpracování těchto závěrečných zpráv, takže v aktualizovaném soupisu stipendijních programů je již uvedena věta "Agendu kontroly závěrečných zpráv provádí pro program 6A Studentská komora AS FSS." \citep[Program 6, odst. 8]{soupis2013} (V předchozích letech byla agenda svěřena "pověřené osobě".)

Třetím druhem je **zpětná vazba od senátu**, která byla problematická především při stabilizaci instituce. Tehdejší situaci vystihuje jeden z komisařů: *"my jsme komunikovali se třema, jestli se nepletu, ze senátu, s váma, a vy jste vlastně každý měli tak jiný postoj k tomu, což je jasný, to je politickej orgán, ten senát, každý tam bude mít jako jiný zájmy a jiný názory, ale přišlo mi, že bylo vidět, že ten senát si vlastně taky není úplně jistý, co s tou komisí"*. V současné době je již vztah stabilizovaný, především kvůli eliminaci počátečních bodů nejistoty.

Poslední, a v kontextu výše uvedeného očekávatelným bodem je **zpětná vazba od vedení fakulty**. Ta bývá zprostředkována Studentskou komorou AS, ale převážně se objevovala v období stabilizace instituce, kdy vedení reagovalo jednak na to, že *"si komise osobuje pravomoci zjevně přesahující její určení"*, když komise doporučila některým žadatelům zvážit podání žádosti v jiném programu bez předchozí komunikace se správci těchto programů. Taková situace se již později neopakovala, ale autor si není vědom, že by byla nějak dále systematicky řešena. Druhou formou zpětné vazby je případné veto, které zatím nebylo uděleno; *"neexistence jednoho jediného rozhodovacího místa"* je vnímána jak pozitivně, zvláště s přihlédnutím k odpovědnosti vedení za vyplacená stipendia, tak i negativně: *"pořád byla jako možnost, že někdo to zařízne a vlastně jsme nevěděli, jestli se budeme moc těm lidem potom podívat do očí jako… (…) ale tohle jsme brali pragmaticky, že to prostě tak nějak jako je, že je to prostě věc, která je v procesu, která se teprve bude v dlouhodobým hledisku nějak jako cizelovat"*.

Podoba zpětné vazby od vedení souvisí především s pojetím *delegace* určitého rozhodování na komisi. Vedení zaujímá spíše pozici vzdáleného příjemce agendy: *"já jsem k tomu vždycky psal nějaký dokument,"* popisuje jeden z členů komise, *"kde bylo jako shrnutí, co to je za projekty, a proč je podporujeme a tak, takže moje názory se asi dostaly k vedení, ale už ta cesta zpátky tam  nebyla. Myslím si, že pro mě by to bylo prospěšné, nějaký feedback. Ale fungovalo to i bez toho.*"

Vedle přímé zpětné vazby na konkrétní rozhodnutí komisaři uvažují i v širším kontextu o svém vztahu k vedení --- a vztahu vedení vůči spolkovým a kulturním aktivitám. Vybírám několik ilustrativních citací z rozhovorů s různými komisaři

1) *"Nevím, jestli to byla výhoda nebo nevýhoda, ale já jsem se (…) s vedením školy nikdy nesetkal. Nikdy jsem prostě neviděl děkana nebo proděkana nebo něco takového, jsme se nikdy nepotkali a nikdy jsem neměl příležitost se bavit o tom, co oni si o té komisi [myslí]. (…) Jestli to [vedení] bere jako důležitou součást toho fakultního života nebo je to pro ně něco, jako že se konečně zbaví těch studentů, kteří do nich pořád šijou, že jim nedávají peníze. Tak jim prostě odhodí pár desítek tisíc a ať si s tím dělají co chtějí."*

2) *"S vedením… s [děkanem] jsem si poprvé podal ruku minulý týden na Dni FSS a s nikým jiným jsem za svoji dobu své činnosti nemluvil (…). Vzhledem k tomu, že v pravidlech máme napsané, že jsme poradní orgán děkana, dovedl bych si představit, že prostě ho někdy uvidíme a něco nám třeba řekne nebo se přijde podívat na zasedání; případně třeba (…) pověřený proděkan, nebo kdokoliv jiný. (…) Pořád cítím, že posílám ta data té instituci a tam se to nějak vyplatí… (…) Já jsem vlastně předseda poradního orgánu někoho, koho jsem viděl na svojí imatrikulaci a potom minulý týden a jinak ho občas potkám na chodbě. Netuší, kdo já jsem, předpokládám… nedejbože kdo jsou ti ostatní čtyři lidi z té komise."*

3) *"Obecně mám pocit, že [univerzita] jako celek si úplně není jistá, aspoň to, co jsem mohl poznat já, co vlastně s těmi studentskými aktivitami a spolky má dělat."*

Autor považuje za zajímavý stupeň důvěry členů komise (vyjádřený v prvních dvou citacích) v to, že vedení je kompetentní k případnému komentování její činnosti, je naznačeno, že nevnímají distanci mezi studenty a vyučujícími jako nepřekonatelnou. Takový postoj je protikladný vůči stanovisku některých členů vedení i senátu, co se týče působení vyučujícího uvnitř samotné komise.








