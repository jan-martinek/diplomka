\chapter{Design stipendijní komise}

V této kapitole se autor věnuje prvním dílčím^[*Dílčím* ve smyslu daném teorií institucionálního designu -- žádný návrh není definitivním plánem, který by bylo možné jednoduše uskutečnit.] návrhům stipendijní komise, které vytvořila v lednu 2012 Studentská komora AS a vztahuje je vůči normativním východiskům deliberativní teorie a parametrům institucionálního designu. Cíli při ustavování nové formy komise byly především následující čtyři body: spravedlnost (překrývající se s legitimitou udělování stipendií), transparentnost (předcházení vnímané arbitrárnosti hodnocení), obsahová adaptabilita (utváření prostoru pro reflexi diskusí a zkušeností při hodnocení) a v neposlední řadě posílení diskuse a integrace komunity (jednak pro intenzifikaci diskuse o společných tématech a též pro integraci aktérů, kteří působí odděleně od ostatních či se teprve sžívají s prostředím). Při samotném popisu vznikajících mechanismů se zároveň budeme věnovat klíčovým problémům, které byly řešeny v průběhu ustavování instituce a jejich řešením, která dále dotvářela celkovou podobu institucionálního designu komise.

Nejprve se ale podívejme na dvě teoretické reflexe vzniku komise, které samy o sobě autorovi pomáhají k získání určitého odstupu od dané praxe.

## Záměrná, evoluční či náhodná změna? 

Sledujeme-li vznik komise na bázi Goodinem vymezené typologie změn \citep[25]{goodin}, můžeme najít několik různých rovin celého procesu. Eskalace problému byla spíše *náhodná*, sešlo se více faktorů --- aktivní studentská komora, personální propojení aktérů (stěžující si organizátoři debat a členové senátu), problematická výměna proděkanů, kteří spolupracovali s původní komisí, chybějící student v komisi. Přestože diskuse o povaze stipendií probíhala dlouhodobě, měnila se spíše formální pravidla a skutečný proces udělování zůstával podobný.

Vznik samotné příležitosti pro přenesení pravomoci spravovat daný program byl do jisté míry též náhodný --- volba nového vedení fakulty (po dvou navazujících mandátech předchozího děkana, tedy po osmi letech) se sešla s popisovanými (studenty a dalšími aktéry vnímanými) problémy a nový děkan a proděkani měli zájem na řešení situace. Zde je možné pozorovat *záměrnou* změnu: pro vedení byla situace vnímána jako nedobrá, či snad i neúnosná. Přenesení rozhodovací pravomoci ke studentům nebylo pouhou evolucí stávajícího modelu, ale jeho zásadní záměrnou proměnou.

Konečně, při konstrukci samotného fungování komise Studentskou komorou AS je možné sledovat jak *záměrné* změny, tak změny *evoluční*. I pro počáteční rychlost celého procesu (od počátku rozvažování o proceduře výběru příjemců stipendií až po první kolo hodnocení neuplynulo o mnoho déle než měsíc) nutně vznikaly praktiky vycházející z představ více různých aktérů a jejich úpravy byly prováděny za běhu. Množství úprav a intenzita diskusí o nich s postupem času poklesly, ale dodnes stále v institucionální praxi komise vznikají novinky.

V celém procesu vzniku je jistě možné nacházet i *náhodné* změny, nicméně z hlediska použité metody zkoumání (zkoumání textů a rozhovory) a pro nedostupnost mnohých původních materiálů (byly přepsány aktuálnější verzí) je obtížné je nacházet.

## *Úřadující* nebo *kritická* demokracie?

Zajímavý pohled nabízí zmíněná Blaugova dichotomie *úřadující* a *kritické* demokracie \citep[3]{smith}. Praxe komise vznikla díky aktivitě aktérů, kteří jsou na okraji instituce --- Studentská komora AS je stále orgánem, jehož členové mají ambivalentní pozici; jejich přístup k ovlivňování dění na fakultě je nepřímý. Návrhy prvků nového mechanismu jednání vznikly z pozice dlouhodobé kritiky předešlé praxe. Především pokud jako rámec našeho pohledu pojmeme komunitu studentů, kteří se výrazně podílejí na "životě fakulty", tak jsou studentští senátoři a příjemci stipendií okrajová skupina, která takto vyjednává vlastní uznání v rámci instituce. Definice *kritické* demokracie, která "inovuje" na okraji a vytváří praxi vyzývající ke změně stávajícího modelu "vládnutí", je tak do velké míry naplněna. Komise má navíc dle záměrů iniciátorů vytvářet prostor pro vzájemnou komunikaci studentů (a tak dále utvářet prostor pro formulaci nových názorů), což by mělo umožňovat další kritickou praxi.

Na druhou stranu je prvotní návrh komise relativně přesně danou procedurou, jejíž výstupy mají být dosažitelné v předem stanovitelném čase, a která je vytvořena v úzkém kruhu několika členů SK AS. Utvoření praxe z centra a optimalizace procesu stejně jako využívání hlasovacího aparátu coby "zjednodušení a racionalizace institucionalizovaných zprostředkovatelských kanálů politické vůle" jsou znaky, které Ricardo Blaug přisuzuje pozici *úřadujících* aktérů, kteří se soustředí především na legitimizaci vlastního jednání. A to ať už je v souladu s podněty, které vycházejí z komunity studentů či nikoli. Není tedy možné jednoznačně říci, která pozice je "ta pravá" --- jako jiné podobné experimenty je vymezení ambivalentní. 

Podle Blauga jakákoli forma (záměrné^[Termín *záměrné* zde autor dodává především s ohledem na teorii institucionálního designu.]) institucionalizace z hlediska demokratických východisek zbavuje aktéry moci, Smith nicméně tvrdí že jeho analýza (sada případových studií deliberativních experimentů) napovídá, že "demokratické inovace mohou konstituovat uskutečňování právě takové ‚democratic agency‘, kterou [Blaug] oslavuje" svým popisem *kritické* demokracie \citep[199]{smith}. Demokratické experimenty jsou tak navrhovány s důrazem na předávání moci aktérům.^[Bylo by jistě možné přistupovat k Blaugově dichotomii z pozic různých "human conditions" --- tedy pojetí člověka, který oplývá různými dispozicemi při sociálním jednání. Blaugovu problematizaci samotné možnosti, aby aktér s přístupem k moci ji předal jiným, by pak bylo možné vztáhnout přímo k uskutečnitelnosti demokratického vládnutí.] 

# Návrh rozhodovací procedury

Při konstrukci institucionálního mechanismu komise se členové Studentské komory zamýšleli především nad sestavením rozhodovacího procesu (od získání žádostí po výběr konkrétních příjemců stipendia). Širší kontext vztahů mezi komisí a dalšími aktéry na fakultě byl zpočátku zanedbaný. Když se tak nyní soustředíme především na navrhovaná pravidla hodnotící procedury (která zůstala téměř v celém jejich rozsahu zachována, ale byla podstatně rozšířena), budeme zároveň postupovat chronologicky. 

Z kontextu fakulty již předem vyplynulo několik aspektů celého procesu --- formální podoba žádostí a způsob jejich odevzdávání, možnost zveřejňování žádostí nebo rozdělení prostředků mezi čtyři rozhodovací ("grantová") kola. Tyto aspekty tedy nebylo nutné (a ani možné) řešit.


## Proces hodnocení projektů[^projektproblem]

[^projektproblem]:Termín *projekt* implikuje určitou povahu žádosti a komplikuje diskusi o dobré povaze a smyslu stipendií v programu na podporu spolkové a kulturní činnosti. Níže bude ještě tento termín pojednán podrobněji.

Proces hodnocení se skládá ze tří kroků: 1) hodnocení podané žádosti, po kterém následuje 2) diskusní ("deliberativní") setkání a 3) závěrečné hodnocení. Do výsledku se promítají obojí hodnocení, před setkáním i po něm.[^oddeleni]

[^oddeleni]:Zajímavým prvkem často užívaným v deliberativních experimentech je oddělní rovin diskuse (deliberace) a rozhodování, mezi kterými např. Habermas či Dryzek vnímají pnutí \citep[196]{smith}. Při pořizování rozhovorů se členy vedení byla často zmiňována "omezenost" deliberativní teorie, jejíž vnímání vycházela především z prakticky problematické (jakkoli normativně zajímavé) aplikace absolutně konsensuálního rozhodování na všechny rozhodovací procesy. Legitimita rozhodnutí je v deliberativních experimentech zvyšována především účastí na diskusi, nikoli absolutizací nároku na nalezení řešení, které je společné všem.

\begin{figure}[htp] \centering{
\includegraphics[width=\linewidth]{schema.pdf}}
\caption{Schéma rozhodovacího procesu komise}
\end{figure}

Ad 1) První hodnocení klade důraz na důkladnost přípravy prezentovaných projektů, která by se měla odrazit v dobře připravené žádosti. Všechny žádosti jsou již během hodnocení veřejné a kdokoli z akademické obce fakulty se s nimi může seznámit.

Ad 2) V rámci setkání má probíhat diskuse mezi všemi aktéry moderovaná komisí, která by měla umožnit vysvětlení nejasných či sporných míst projektů. Diskuse má zároveň plnit roli integrátora všech aktérů (teoreticky kohokoli z akademické obce fakulty) a pomáhat v nacházení společných problémů studentských projektů ve vztahu k fakultě.

Ad 3) Člen komise tak ve druhém hodnocení může brát ohled na nová zjištění, postřehy ostatních komisařů i dalších aktérů a též by měl znát odpovědi na otázky, které ho napadaly při hodnocení žádostí.

Výsledné pořadí je oznámeno prostřednictvím internetu, prezentováno zástupcem ze Studentské komory AS vedení školy, které je schvaluje.

Hodnocení projektů je uskutečňováno jejích bodováním podle kritérií, které si stanovuje samotná komise^[Podle prvního návrhu měla být kritéria stanovována Studentskou komorou. Od toho bylo upuštěno brzy po zvolení prvního obsazení stipendijní komise.'] vždy při oznámení nového kola hodnocení (*požadavek obsahové adaptability*). Z bodů udělených jednotlivými členy komise jsou počítány průměry a projekty jsou pak dle těchto výsledných čísel seřazeny. Stipendium získávají všechny ty, na které při postupném čerpání prostředků při průchodu řazeným seznamem zbude požadovaná částka.

Celý proces je tedy principiálně velmi jednoduchý. Náročnější je pouze samotné bodování a výpočet skóre, protože vyžaduje sice jednoduché, ale početné číselné operace. Proto Studentská komora AS při hodnocení navrhla využívání jednoduchého software, který tyto matematické operace automaticky počítá a zároveň je prostředkem hlasování a zveřejňování žádostí a výsledků.

### Bodování a počítání skóre projektu

První a druhé hodnocení probíhá shodně: komisaři podle zvolených kritérií hodnotí projekty jedním až pěti body. Bodování projektů doplňuje ještě podstatný detail: každý ze členů komise má možnost *nedoporučit projekt k podpoře*. Pokud dva a více členů komise nedoporučí určitý projekt k podpoře ve druhém hodnocení, nemá již tento projekt možnost získat stipendium v daném kole. Nedoporučení k podpoře v prvním hodnocení je především tématem do diskuse, protože komisař musí mít dobré odůvodnění takového kroku. V konečném hodnocení je brán ohled pouze na "červené karty" uložené ve druhém hodnocení (díky diskusním setkáním se jejich počty mohou vcelku dynamicky měnit).

Členové komise tedy bodují a (ne)doporučují projekty k podpoře. Celý proces by bylo možné zpracovat bez využití počítače, například pomocí předepsaných formulářů, které by (po vyplnění, znázorněno kurzívou) mohly vypadat následovně:


|  | Kritérium 1 | Kritérium 2 | Kritérium 3 | Doporučeno k podpoře
----------|---------:|---------:|---------:|---------
Projekt 1 | *1* | *2* | *3* | *ano*
Projekt 2 | *3* | *2* | *5* | *ano*
Projekt 3 | *2* | *4* | *1* | *ano*
Projekt 4 | *1* | *5* | *2* | *ne*
Projekt 5 | *3* | *4* | *1* | *ano*
| | | | |
| | | | Hodnocení: | [*x*] první \newline [ ] druhé
| | | | Jméno: | *Vzor Krátký*

Table: Hypotetický vzor vyplněného formuláře pro hodnotitele stipendijní komise.

## Spočtení výsledku hodnocení

Výpočet hodnocení konkrétního projektu je velmi jednoduchý, jde o sérii výpočtů průměrů. Nejprve je vypočten průměr hodnocení všech komisařů v každém z hodnocených kritérií. Komisařů může být nejvýše pět, ale mohou se zdržet hlasování (např. pro vnímaný střet zájmů), proto může být hlasování méně (proto je užíván průměr, nikoli prostý součet bodů).

\begin{equation}
\abovedisplayskip=12pt
\belowdisplayskip=24pt
H_k = \frac{\displaystyle \sum\limits_{c=1}^{n\leq5} h_c}{\displaystyle n}
\end{equation}

\vspace{10 mm}

Následně je vypočten průměr těchto souhrnných hodnocení všech v daném kole užívaných kritérií.

\begin{equation}
\abovedisplayskip=12pt
\belowdisplayskip=24pt
F = \frac{\displaystyle \sum\limits_{k=1}^{n} H_k}{\displaystyle n}
\end{equation}

\vspace{10 mm}


Takto dosáhneme kompletního hodnocení projektu v každém z hlasování. Pokud máme již výsledky obou kol, pro zjištění konečného výsledku stačí opět najít jejich průměr.

\begin{equation}
\abovedisplayskip=12pt
\belowdisplayskip=24pt
T = \frac{\displaystyle F_1 + F_2}{\displaystyle 2}
\end{equation}

\vspace{10 mm}

Takto dosažené průměry jsou pak užity k řazení projektů při přidělování stipendií. V případě, že projekt nedoporučí k podpoře více než jeden komisař, automaticky vypadává ze seznamu. V případě, že při postupném rozdělování prostředků dojde k situaci, že projekt již není možné podpořit pro nedostatek zdrojů, tak jsou procházeny i zbývající projekty --- ještě níže může být umístěn projekt, který žádá méně prostředků a může tak být podpořen.

Při utváření těchto vzorců došlo i na myšlenku balancování váhy hlasů jednotlivých komisařů, aby byli na výsledku zastoupeni rovnoměrně --- například, pokud jeden z komisařů hodnotí zásadně pouze jedním nebo pěti body, je jeho podíl na výsledku vyšší, než ten, který hodnotí na jemné škále a často udělí hodnocení mezi čísly 2---4. Protože a) jde však především o projekty, b) porotci nereprezentují odlišné, jednoduše ohraničitelné entity či zkušenosti, a c) nejde o výběr konkrétní sady projektů, ale pouze o způsob, jak je seřadit, rozhodla se Studentská komora AS pro prosté průměry. Výhodou tak zůstává jednoduchost a replikovatelnost výpočtu finálních hodnocení na základě zveřejněných dat.

Výše zmíněných cílů, které si členové Studentské komory AS vymezili, má být v rámci prvních navrhovaných pravidel dosahováno následovně:

- Spravedlnost: hodnotitelé jsou součástí studentské komunity, hodnocení je písemně odůvodněné (první návrh počítal s písemným hodnocením až ve druhém kole --- žadatelé měli vyvozovat přítomnost problémů pouze z bodového ohodnocení, případně z komentáře k *nedoporučení k podpoře*, nicméně již po prvním kole hodnocení došlo díky aktivitě komise k úpravě této praxe).

- Transparentnost byla autory návrhu vnímána především coby prostředek dosahování spravedlnosti, který pomáhá především v předcházení vnímané arbitrárnosti hodnocení. Konkrétní praxí transparentnosti je zveřejňování projektových žádostí a hodnocení přiřazených ke konkrétním komisařům.

- Tím, že kritéria nejsou stanovena Studentskou komorou AS a nemusí být trvalá, získává komise prostor pro reflexi diskusí a zkušeností s hodnocením, aby byla naplněna podmínka obsahové (či normativní) adaptability. Jsou vyhlašována v každém kole samostatně prostřednictvím software a pokud je to možné, tak i různých komunikačních kanálů (komise málokdy získá přístup k rozeslání e-mailu studentům, užívána je např. služba "Stránka" na serveru Facebook.com).

- Posílení diskuse a integrace komunity má být realizováno prostřednictvím společného setkání. Členové Studentské komory AS například navrhli konkrétní podobu setkání, kdy komise nesedí naproti konkrétnímu žadateli, který obhajuje svůj projekt, ale naopak se rozmístí do kruhu, v němž jsou členové komise posazeni rozptýleně. To by mělo umožňovat, aby se žadatelé i členové komise mezi sebou bavili o problémech namísto toho, aby se komunikace omezila na kladení otázek komisí a zodpovídání dotazů žadateli.

## Užívání pomocného software

Coby nástroj automatického výpočtu velkého množství výsledků, zveřejňování průběžných a konečných výsledků, zveřejňování samotných žádostí a do jisté míry též komunikace pravidel udělování stipendií slouží pomocný software. Jde o aplikaci provozovanou na internetu, v současné době dostupnou běžným prohlížečem na adrese stipendia.servismag.cz. Zdrojový kód aplikace je pro možnost překontrolování jejího fungování a případnou přenositelnost pro užití v jiném rozhodovacím mechanismu umístěn ve veřejně dostupném repozitáři na serveru Github, konkrétně na adrese github.com/jan-martinek/deliberative-rating. Pomocný software vyvinul a spravuje autor tohoto textu.

Software je užíván pouze sekundárně coby nástroj deliberace --- díky zveřejňování informací z prvního hodnocení (jak bodů, tak slovního hodnocení; body a hodnocení však nejsou v této fázi přiřazeny ke konkrétním členům komise) se mohou účastníci schůzky předem dozvědět otázky a připomínky, které pak zazní od komisařů vůči žadatelům o stipendium, případně samotní členové komise mohou zjistit, jak se liší jejich pohled na konkrétní projekty od pohledu ostatních. Existuje typ deliberativních experimentů, které jsou prováděny z velké části prostřednictvím internetového propojení, především pro ušetření nákladů celého procesu (například tzv. Online Deliberative Polls, které umožňují konání inovativní praxe bez nutnosti, aby se lidé sjížděli do jednoho města, \citealp[158, 180]{smith}). V tomto případě probíhá online pouze jednosměrná komunikace, kterou by bylo možné nahradit např. prostřednictvím nástěnky nebo krátké schůzky, nicméně automatické zveřejnění prostřednictvím internetu je většinou pohodlnější jako pro hodnotitele, tak pro hodnocené.

Vzhled a zveřejněný obsah aplikace se liší podle fází rozhodovacího procesu, mezi kterými je možné postupně přepínat:

1) *Příprava:* předseda komise zadává kritéria hodnocení a podané žádosti do databáze. Vložené žádosti jsou rovnou přístupné veřejnosti.

2) *První hodnocení:* členové komise poprvé hodnotí. Hodnocení je, jak bylo popsáno výše, prováděno prostřednictvím bodování. Pro jednoduchost ovládání jsou body zobrazeny hvězdičkami, jichž je možné udělit o jedné do pěti. Veřejně je viditelné, kolik komisařů již projekty ohodnotilo.

    \begin{figure}[htp] \centering{
    \includegraphics[width=5cm]{hodnoceni-kriterium.png}}
    \caption{Hodnocení kritéria u konkrétního projektu}
    \end{figure}    

    Rozhraní, kterým je hodnocen projekt, pak obsahuje všechna stanovená kritéria, pole pro označení projektu coby nedoporučeného k podpoře a pole pro vkládání slovního hodnocení projektu (srovnejte Obrázek 5.3 a analogický formulář v Tabulce 5.1).

    V obou fázích rozhodování mohou členové komise sledovat přímo v aplikaci, jestli již hodnotili ostatní, aby bylo případně možné výsledky vyhlásit dříve a proces tím usnadnit.

3) *Deliberace:* výsledky prvního kola jsou zveřejněny, u každého projektu je předběžně vyznačeno, zda má se stávajícím hodnocením šanci na zisk stipendia.

4) *Druhé hodnocení:* členové komise hodnotí podruhé stejným způsobem jako ve fázi 2.

5) *Zveřejnění výsledků:* výsledky druhého kola jsou zveřejněny a je stanoveno konečné pořadí projektů, u každého je zapsáno, zda byl či nebyl podpořen.

\begin{figure}[htp] \centering{ 
\includegraphics[width=\linewidth]{sw-projekt-zadavani-hodnoceni.png}}
\caption{Rozhraní pro zadávání hodnocení konkrétního projektu.}
\end{figure}

\begin{figure}[htp] \centering{
\includegraphics[width=\linewidth]{sw-kolo-prvni-hodnoceni.png}}
\caption{Zobrazení výsledků v daném kole po prvním hodnocení.}
\end{figure}

\begin{figure}[htp] \centering{ 
\includegraphics[width=\linewidth]{sw-projekt-prvni-hodnoceni.png}}
\caption{Zobrazení výsledků konkrétního projektu po prvním hodnocení. Hodnocení konkrétních projektů jsou zveřejněny anonymizovaně, ale je možné vidět například jakým způsobem jsou jednotlivé hodnoty rozloženy.}
\end{figure}

\begin{figure}[htp] \centering{
\includegraphics[width=\linewidth]{sw-kolo-zaverecne-hodnoceni.png}}
\caption{Konečné zobrazení výsledků v daném kole.}
\end{figure}

\begin{figure}[htp] \centering{
\includegraphics[width=\linewidth]{sw-projekt-konecne-hodnoceni.png}}
\caption{Konečné zobrazení výsledků konkrétního projektu.}
\end{figure}

Tvorba této aplikace byla sama o sobě prostředkem precizace návrhů rozhodovacího mechanismu --- byl například objeven problém, kdy v pořadí následují finančně méně náročné projekty až po projektu rozměrnějším, na který však již nevyšly prostředky (projekt se v takovém případě přeskočí a stipendium je uděleno níže umístěným). Došlo též k přesnějšímu vymezení toho, jakým způsobem budou zveřejňována hodnocení v průběhu a v závěru procesu a podobně. 

V jednom případě byla opravena chyba, která způsobovala nesprávné výpočty, během vyhlášení výsledků kola --- problém byl v tom, že aplikace nepočítala s možností, že se členové komise zdrží hlasování. Do výsledků se pak u těchto komisařů započítávala nula bodů. Pokud by nebyla známa jednotlivá hodnocení (princip transparence, ať už pro aktéry přímo zapojené v rozhodovacím procesu anebo univerzální), zůstal by podobný problém nejspíše bez povšimnutí.

# Hodnocení institucionálního designu

Kromě kontextově vymezených cílů vztáhneme vůči představeným normativním východiskům teorie deliberativní demokracie Jürgena Habermase a Joshuy Cohena a teoretickým východiskům institucionálního designu Roberta E. Goodina a Grahama Smithe. Členové Studentské komory AS, včetně autora tohoto textu, nebyli v době konstrukce první verze pravidel obeznámeni s teoretickými východisky institucionálního designu (tedy druhé dvojice autorů). Ta proto mohou být užitečná jako prostředek utváření distance mezi zkoumaným a zkoumajícím. 

Čtenář je nyní seznámen se základními obrysy institucionálního designu Stipendijní komise. V souvislosti s teorií tedy budeme dále rozvíjet jednotlivé prvky designu, které vznikaly již v interakci jednotlivých aktérů. Teorie zde zaujímají pozici řeči o tom, jak "by to mělo být", výroky týkající se komise říkají především "jak to je". 

## Normativní východiska

*Habermasův model deliberativní demokracie* staví na hodnotově nezávislých procedurách, které byly i východiskem navrhování komisního mechanismu. Oddělení hodnotových parametrů procedury však nemůže být absolutní --- například *důraz na dodržení termínu hodnocení* je sám výrazně normativně zatížený. V případě komise vychází z podmínek daných institucionálním kontextem a zároveň přispívá k předvídatelnosti průběhu celého procesu (další procedurální vlastnosti, kterou musíme vnímat normativně).

Určitá efektivita procedur byla *samozřejmým* prvkem celého procesu utváření designu instituce, tedy prvkem, o kterém tvůrci prvních dílčích návrhů nepřemýšleli a přijímali ho jako daný. Z hlediska předmětu hodnocených aktivit, tedy studentských spolkových a kulturních činností, existovala snaha o *záměrně minimální před-definování* způsobu, kterým bude pohlíženo na danou problematiku, což však --- viděno zpětně --- neznamená, že nebyly přehlédnuty  zmíněné a jiné zamlčené předpoklady.

Další širší omezení v tomto ohledu představovala fakultou administrativně připravená *Žádost o udělení stipendia*, obsahující konkrétní otázky, které musely být žadateli zodpovězeny. Předmětná činnost ocenitelná stipendiem tak byla vydefinována jako *ostře ohraničený "projekt"*, jehož průběh je podrobně naplánovaný a předvídatelný. Toto částečné předdefinování nebylo studentskou komorou významně reflektováno a stávalo se častou součástí debat o smyslu stipendia, protože mohlo představovat překážku v přístupu specifického typu aktivit k žádání o stipendia.^[Možnou alternativou "projektu" by mohl být například "záměr", který by mohl být prezentován v mnohem volnější formě (to by však ani nebránilo těm, kteří skutečně organizují "projekt", aby jej popisovali právě tak jako v současném nastavení žádostí).]

Dalším omezením hodnotové nezávislého mechanismu bylo rozhodnutí Studentské komory AS připravit pro první kolo kritéria hodnocení, která komise následně užívala. Kvůli obavě z neaktivity komise byla kritéria připravena předem, což se však zpětně ukázalo být spíše negativní a problematizující pozici komise.Konkrétní kritéria byla i tak oznámena s výrazným zpožděním (několik dní před uzávěrkou podávání žádostí, předpokládaná doba zakotvená v pravidlech byla *alespoň jeden měsíc*). Připravená kritéria pak byla komisí vnímána jako nevhodná pro rozhodování --- kombinovala více faktorů a byla velmi obecná.

Habermasův model dále klade důraz na ukotvení rozhodování v deliberaci, specifické komunikativní situaci. Diskusní setkání mezi oběma hodnoceními měla mít právě tento smysl --- aktéři se zde setkávají již se znalostí obsahu žádostí a postojů jednotlivých hodnotitelů vůči nim. Setkávají se ve fóru, které by mělo být otevřené a žádný aktér by neměl zůstat bez možnosti promluvit v diskusi. Jednak se předpokládá, že komise vyzve všechny k diskusím nad jednotlivými projekty, zároveň by všichni přítomní měli mít možnost vstupovat kdykoli do diskuse se svými postoji a zkušenostmi. Díky veřejnosti hodnocení by pak měly být jasně patrné problémy, pokud mezi obsahem diskusí a hodnocením členů komise chybí návaznost.

Záměrně vkládaným cílem činnosti komise bylo i posilování integrace aktérů, kteří se účastní fakultního života, a facilitace diskuse o problémech, které se týkají kulturní a spolkové činnosti (takové problémy mají často přesah do oblasti finančního zajištění těchto aktivit). Důvodem, proč byl tento záměr shledáván jako důležitý, byl již zmíněný fakt, že studenti na Fakultě sociálních studií jsou z velké části pasivní a často rozdělení (hranicemi kateder). Habermasova sféra *občanské společnosti*, která nemá být svou logikou založená na hierarchii a poptávce, je tak dobře ztotožnitelná s komunitou, k jejímuž posilování měla přispívat aktivita komise, přestože je problematické srovnávat prostředí vysokoškolské fakulty se státem.^[I přestože například formou hodnocení vysokých škol v ČR či grantové strukturace výzkumu proniká do vysokoškolského prostředí tržní logika a přestože fakulta jako orgán funguje výrazně hierarchicky, ať už na principu seniority anebo s přihlédnutím ke způsobu uplatňování moci vedením fakulty.]

*Cohenův důraz na rozumný argument* jde přímo ke způsobu formulace argumentů. Cohenova teorie je především cílena na soužití komunit, které nesdílejí stejná hodnotová východiska. Přestože existuje množství vtipných a generalizujících narážek například na rozdíly mezi členy kateder sociologie a politologie,^[V rámci Fakulty sociálních studií je předáváno množství historek rámovaných "rozdíly mezi 3. a 4. patrem," kde sídlí obě z katedry.], bylo by většinou přehnané hledat v diskusích (a tím spíše v diskusích zaměřených na spolkovou a kulturní činnost) situace, kdy se projevuje nekompatibilita morálních a náboženských přesvědčení. 

Cohenův důraz na rozumnost argumentace připomíná Smithem popisované *uvážené rozhodování*. K rozhodnutí podle Smithe nestačí pouhé technické posouzení daného problému (například zda má projekt odpovídající rozpočet), ale především vyžaduje schopnost oceňovat názory jiných občanů s docela odlišnými perspektivami a zkušenostmi (a tak především ocenit, jak může být realizace konkrétního projektu hodnotná). Schopnost aktérů v diskusi vzájemně odhalit pozice, z nichž jsou aktéři schopní ustoupit anebo naopak nejsou (a pochopit proč), je tedy důležitá i v kontextu Stipendijní komise.

Pravděpodobně nejvýraznějším prvkem, který takové jednání institucionálně zakotvuje (jakkoli tento příklad může vyznívat reduktivně), je jednání o žádané částce, které se může uskutečnit během diskusního setkání. Tato praxe byla prosazena stipendijní komisí, která považovala za nesprávné implicitní odmítání konkrétních projektů z důvodu příliš vysoké žádané částky, přestože by jinak samotnou aktivitu považovali za hodnotnou. 

Pokud by se komise musela řídit podle původně žádané částky, často by takový projekt získal i po diskusním setkání nízká hodnocení či snad i nedoporučení k podpoře. Žadatelé tak mohou na diskusním setkání buďto obhájit žádanou částku s tím, že je skutečně potřebná (např. poskytnout přesnější zdůvodnění, které bude přesvědčivější pro členy komise) anebo mohou částku nějakým způsobem snížit a vysvětlit, proč bylo možné, aby ji snížili (této možnosti zatím využilo 25 z 62 hodnocených projektů, průměrné snížení částky je třetinové). Tato praxe do jisté míry souvisí s "projektovým" pojetím stipendií, ale sama o sobě je ukázkou toho, že mechanismus funguje zcela jinak, pokud je možné v diskusi od určitého postoje ustoupit a proměnit to, s čím do diskuse aktéři přišli.

## Východiska institucionálního designu podle Goodina

Hranice *revidovatelnosti* návrhu komise byly zpevňovány bezprostředně při jejím ustavování. Při první neformální schůzce se členy komise došlo k rozporu mezi senátory ze Studentské komory, kteří měli na dané schůzce čerstvým členům komise popsat proces rozhodovací procedury. Jeden ze senátorů, který se stal členem komory jen krátce před první plánovanou uzávěrkou sběru žádostí a neúčastnil se přípravy rozhodovací procedury, začal po několika kritických poznámkách čerstvých členů stipendijní komise oponovat podobě celého procesu, který vnímal jako "příliš komplikovaný, ‚nesexy‘ systém".[^neutralita] Tím získala komunikace mezi oběma skupinovými aktéry silnou dynamiku.

[^neutralita]:Citace v následujících pasážích vycházejí z interní komunikace Akademické komory AS a Stipendijní komory, pokud není zmíněno jinak. Záměrně nejsou zmiňována konkrétní jména obdobně jako ve zbytku práce --- nejsou potřebná k pochopení situace. Z pozice dalších insiderů je jistě místy možné vystopovat jednotlivé aktéry, ale v citacích předně nejde o nic překvapivého (jde pouze o konkrétní citace jinak veřejně projevovaných názorů).

    Tato kapitola není psána coby "historie psaná vítězi", přestože z pozice autora je obtížné přesvědčivě popisovat praxi a zároveň být přesvědčivý v poctivém užívání své moci nad produktem psaní (to je samo o sobě výzvou pozorování zevnitř). Současná procedura hodnocení je výsledkem velkého množství posunů a vyjasnění, je složena z mnoha dílčích designových záměrů. Nejde o žádné "vítězné tažení" ani o popis úspěšného prosazení předem vymezené policy, ale spíše o příběh společného pozměňování podoby instituce mnoha aktéry.

Při schůzce se jednak ukázalo, že Studentská komora AS nedostatečně promyslela mnohé náležitosti instituce: především povahu vztahu mezi SK AS a komisí (jak pracuje s jejími rozhodnutími, komu je možné svěřit nastavování kritérií, jak je vyměňováno obsazení komise, jak se pracuje s termíny diskusních setkání, jak probíhá komunikace mezi žadateli a stipendijní komisí atp). Zároveň se objevila kritika samotné procedury hodnocení prostřednictvím bodování projektů --- někteří členové nově zvolené komise preferovali jiný model hodnocení: pro rozdíly se v daném období zaužívalo pojmenování *"porotní model"* a *"komisní model"*. První termín popisuje připravenou agregativní metodu hodnocení, druhý model je v akademickém kontextu obvyklejší a jeho hlavním znakem je rozhodnutí komise coby celku "za zavřenými dveřmi". Proces hodnocení nebyl v době oznámení "náboru" komisařů ještě známý, proto bylo seznámení se s ním (a s mnoha procesními problémy) pro některé komisaře zklamáním. Zvlášť v situaci, kdy by vycouváním z této instituce ohrozili samotné udílení stipendií, to nebyla záviděníhodná pozice.

Tento spor pak probíhal v průběhu prvních dvou kol hodnocení a byl vyjádřitelný následující dichotomií (jde o citaci autora textu použitou v komunikaci se širší studentskou komunitou prostřednictvím serveru Facebook; ve srovnání je patrné zdůraznění autorem vnímaných pozitivních aspektů "porotního" modelu hodnocení):

> "*Model deliberativní komise:* odpovědnost za rozhodnutí leží na komisi jako celku, možné individuální hodnocení na počátku má pouze orientační funkci; klade důraz na konsensuální rozhodnutí komise; minimalizuje roli dlouhodobě stanovitelných kritérií; závěrečné rozhodnutí vychází z dohody členů komise; dodržuje princip rozhodování, jak funguje v mnoha jiných akademických orgánech; principiálně umožňuje korekce projektů v průběhu hodnocení (i ze strany komise). \newline\newline \emph{Model deliberativní poroty:} odpovědnost za rozhodnutí leží na každém členu komise samostatně; deliberativní prvek funguje jako prostředek ke korekci individuálních chyb v úsudku a komunikaci, aktuálního výsledku hodnocení a dlouhodobého nastavení kritérií hodnocení; klade důraz na fakt, že lidé jsou omylní; závěrečné rozhodnutí vychází ze součtu dvou kol hodnocení; je novým, pro mnohé cizím principem rozhodování; principiálně neumožňuje korekce projektů v průběhu hodnocení (klade důraz na konzultace před odevzdáním projektu)."

Klíčovým hlediskem některých aktérů se v tomto stalo právě definování ideálního vstupu do hodnotícího procesu coby *"projektu"*, který je srovnatelný podle určitých měřítek s jinými projekty (a tím přeneseně i smyslu stipendia). Takový vstup je velmi dobře "zpracovatelný" porotním modelem. Komisní model zvenku pracuje coby "black box", do jeho procedur není možné nahlédnout a proto může své rozhodování lépe přizpůsobit jakýmkoli podmínkám --- tím dle svých zastánců umožňuje odpovědnější vykonávání svěřené funkce. V diskusích se pak objevovalo zcela pevné svázání mezi hodnotícími procedurami (porota/komise) a interpretacemi smyslu stipendia (projekt/záměr).

Po více než měsíční diskusi a několika setkáních došlo k prosazení "porotního modelu" Studentskou komorou, což způsobilo odchod dvou členů komise. Členové SK navíc nejdříve na schůzce oznámili, že se přiklánějí k předání iniciativy do rukou komise (a tedy k příklonu ke "komisnímu modelu"), ale poté (po revizi východisek, z nichž konstrukce rozhodovacího modelu vycházela), autoritativně protlačili právě opačné řešení problému. To způsobilo další pnutí mezi jednotlivými aktéry i uvnitř Studentské komory. 

V tu chvíli již nicméně probíhalo druhé kolo hodnocení, byla promýšlena hodnotící kritéria a probíhala diskusní setkání --- institucionální mechanismus se začal ustalovat. Nejspíše i proto byla možné, aby byl tento model v dalších iteracích realizován a komise, doplněná o nové členy, dále fungovala.

Jak se lišila první navržená kritéria od kritérií používaných později je možné sledovat na třech příkladech níže (obrázek 5.8, 5.9 a 5.10): nejprve došlo k postupným úpravám a vyjasnění prvních kritérií, později došlo k jejich výraznému přepracování. Všechna kritéria mají vždy stejnou váhu, proto je i rozkládání některých prvků do více kritérií (či slučování parametrů do jednoho společného) velmi podstatné pro celkové výsledky.

\begin{figure}[htp] \centering{
\includegraphics[width=\linewidth]{kriteria-prvni.pdf}}
\caption{První kritéria rozhodování pro 1. stipendijní kolo na jaře 2012, navržená Studentskou komorou AS}
\end{figure}

\begin{figure}[htp] \centering{
\includegraphics[width=\linewidth]{kriteria-prvni.pdf}}
\caption{Kritéria užívaná ve 2. stipendijním kole na jaře 2012, navržená Stipendijní komisí}
\end{figure}

\begin{figure}[htp] \centering{
\includegraphics[width=\linewidth]{kriteria-posledni.pdf}}
\caption{Kritéria užívaná ve 2. stipendijním kole na jaře 2013, navržená Stipendijní komisí}
\end{figure}

Po delších peripetiích se tak základní tříkrokový proces (hodnocení---diskuse---hodnocení) se tak stal *robustním* základem, který vymezuje meze *revidovatelnosti* praxe komise. K tomuto základu se přidaly další prvky: 

- tvorba kritérií je zcela v režii stipendijní komise,
- Studentská komora AS neodvolává komisaře v průběhu jejich funkčního období,
- rozhodnutí komise jsou závazná pro SK AS, 
- s žadateli komunikuje a organizaci procesu hodnocení zařizuje samotná komise, 
- její předseda je volen komisí samotnou z jejího středu, s vedením naopak komunikuje SK AS atp. 

Tyto prvky vznikaly především díky spolupráci komise s SK AS, kdy jeden z komisařů zpracoval kompletní "paragrafovaná" pravidla. (Srovnejte  pravidla obsahující pouze proceduru hodnocení, jak byla navržená SK AS v Příloze A, jejich další verzi obsahující klíčové aspekty práce komise v Příloze B a jejich rozpracované znění zpracované jedním z členů komise v Příloze C.)

Mnoho aspektů procesu však stále zůstalo stanovených volně, případně nebyly záměrně pevněji ukotveny --- ať už záměrně nebo též často pro nedostatek času, který by byl nutný pro vytvoření návrhu použitelné procedury.

*Citlivost k motivační komplexitě aktérů* se doplňuje s *veřejností praxe komise*. Zcela zásadním prvkem fungování komise je nutnost obhajoby vlastního hodnocení projektů, posílená díky rozšíření této praxe i na první kolo hodnocení.^[První návrh Studentské komory počítal dokonce se slovním hodnocením pouze v případech, kdy byl projekt nedoporučen k podpoře. Díky zpětné vazbě komise bylo slovní hodnocení postupně rozšířeno na celé druhé a později i na první hodnocení.] Každý z komisařů uděluje svá bodová hodnocení individuálně a sám je obhajuje slovním doplňkem hodnocení, nedochází tak ke ztrátě informace, jak by to bylo možné při "hodnocení za zavřenými dveřmi". Zároveň je velký důraz kladen na vzájemnou komunikaci, která je zdůrazněna fyzickou přítomností všech zúčastněných aktérů na diskusním setkání.

Aby byl rozšířen aspekt veřejnosti praxe i mimo studentskou část akademické obce fakulty, Studentská komora vložila do pravidel výběru komisařů automatickou akceptaci vyučujícího (či obecně zaměstnance fakulty) na jedno z míst komisařů, pokud se kterýkoli z vyučujících přihlásí (místo bylo takto obsazeno zatím dvěma vyučujícími). Vedle toho existuje aktér s právem veta, tedy vedení fakulty, které musí výsledky hodnocení komise schválit na svém zasedání a nebo je odmítnout (této pravomoci k vetu zatím nebylo využito).

Během diskusních setkání mají být diskutovány nejen samotné projekty, ale též pravidla, dle kterých se rozhoduje, a samotný smysl stipendií --- výstupem pak kromě hodnocení mají být i revize hodnotících kritérií používaných komisí v dalších kolech hodnocení (zajímavou skutečností je, že kritéria stanovená na podzim 2012 jsou zatím užívána v nezměněné podobě). Předpokládaný obsah diskusí byl skutečně naplňován (viz následující kapitola) a mohlo tak docházet k veřejně motivovaným dlouhodobým změnám rozhodovací praxe.

Těžko hodnotitelný je Goodinův princip *variability*. Z hlediska novosti praxe komise v kontextu univerzity je jistě naplňován; dále je možné nacházet nové prvky, které byly postupně integrovány do jejího fungování. Komise nefunguje tak dlouho (zatím 1,5 roku), aby došlo například k replikaci jejího fungování jinde a sdílení znalostí. V současné době je otázkou, jak bude komise fungovat po další obměně senátu, která bude následovat na podzim letošního roku, případně jaké úpravy jejího fungování navrhnou budoucí členové senátu ve spolupráci s komisí.

## Smithova "demokratická dobra"^[Vynecháno je "uvážené rozhodování", zmíněné již výše u Cohenem pojímaného "rozumného argumentu".]

Z hlediska Smithovy *inkluzivity* je komise ve svém jádru celkem selektivní. Členové komise jsou vybíráni volenými zástupci studentů v Akademickém senátu^[Přičemž volební účast studentů na volbě nepřesáhla dlouhodobě 30 % všech studentů.] na základě jimi zaslaných motivačních dopisů. Samotný proces výběru není formalizován, probíhá různě (např. poprvé delší poradou členů SK, jindy zase prostřednictvím porovnání představ o vhodných kandidátech dle jednotlivých členů SK skrze online komunikační prostředek, probíhají osobní schůzky s vybranými kandidáty atp.^[Je brán ohled na různé parametry, například na zachování paměti komise podržením části jejích členů nebo genderovou vyrovnanost, jak dokladuje výrok jednoho ze senátorů při komunikaci v této věci: "Komise by neměla být složena jen ze zástupců jednoho pohlaví (poměr 3:2 na libovolnou stranu by byl ideální, pokud by však vyšlo 4:1, tak je to v cajku)."]). Jedno místo je vymezeno vyučujícímu --- pokud projeví zájem, je automaticky akceptován coby jeden z pěti členů komise.

Větší inkluzivita procesu existuje při diskusním setkání, kam může přijít kdokoli. Problémem je v tomto ohledu způsob komunikace, který jednak technicky neumožňuje pozvat všechny hypotetické zájemce (nástěnky nejsou sledované, e-maily jsou vnímány jako nevyžádaná pošta a oprávnění uživatelé je nechtějí rozesílat, stránka na serveru Facebook.com není přístupná všem apod.) a jednak vyžaduje velké množství úsilí ze strany Stipendijní komise, především jejího předsedy. Pokud se však již někdo zúčastní veřejné diskuse, má možnost zasahovat do celého jejího průběhu. Motivací žadatelů pro účast na diskusi je implicitně obhajoba vlastního projektu, nicméně není neobvyklé, že se žadatelé zapojují i do diskusí nad jinými projekty.

Problémem prvních několika diskusních setkání byla jejich délka. Podobně jako Smith tvrdí, že nejjednodušším řešením by se mohla zdát participace všech aktérů na projednávání problému \citep[22]{smith}, nejspravedlivějším řešením uspořádání diskuse se zdálo být umožnění diskuse na libovolně velkém časovém prostoru. Setkání tak trvala (i kvůli velkém množství žadatelů) i déle než tři hodiny, což způsobovalo postupné ubývání přítomných a vůbec pokles jejich schopnosti zapojit se do diskuse. U dalších setkání pak komise zkracovala dobu pro představení projektu, což by z hlediska inkluzivity mohlo představovat jiná omezení. Podstatné však bylo vyvažování těchto omezení a již zmíněné přílišné délky celého setkání.

*Veřejná kontrola* se ustavovala v diskusi s komisí --- zpočátku nebylo jasné, jaký vztah má komise, již "[p]ro dohled nad vynakládáním prostředků v rámci některých stipendijních programů a jako svůj expertní a poradní orgán zřizuje děkan" \citep{smernice2012}, jejíž členy vybírá Studentská komora AS a jejíž závěry prezentuje SK AS vedení fakulty, které rozhoduje o vyplacení stipendií. Prvním krokem řešení bylo prohlášení senátu, že jsou pro něj výsledky hodnocení závazné a bude je prezentovat vedení vždy právě tak, jak byly sestaveny komisí.^[Komisi zůstává možnost drobně zasáhnout do výsledků, které se zobrazují v pomocné softwarové aplikaci, například pokud by z příjemců stipendia byl vyškrtnut projekt, který se do limitu "nevešel" jen velmi malou částí žádaných prostředků.] V ostatních bodech je *veřejná kontrola* rozporná --- odpovědnost za rozhodnutí vůči Univerzitě a státu zůstává v rukou děkana, proto není možné, aby z něj bylo sňato právo vetovat rozhodnutí komise. Nicméně jak v kontextu snahy o změnu vnímání dříve problematického procesu udělování stipendií, tak i díky nekontroverznosti rozhodnutí komise zatím nedošlo k žádnému odmítnutí jejích závěrů.

Díky soustředění se na širší diskusi nejen o samotných projektech, ale též o  pravidlech a smyslu stipendií se *veřejná kontrola* do jisté míry vztahuje na všechny na Smithem definované fáze procesu rozhodování: 

- *definice problému* (k čemu, jako komunita studentů, chceme využívat stipendia v tomto programu),
- *analýzu možností řešení* (jaká kritéria užívat pro hodnocení žádostí),
- i na *výběr možností* (tedy konkrétních projektů). 
- Následná *implementace* je v rukou žadatelů, tedy studentů a jejich spolků.

Existuje tedy silná veřejná kontrola nad celým procesem --- omezení jsou nalezitelná pouze coby "předem daná" pravidla vzniklá z kontextu --- stanovená fakultou coby administrátorem Stipendijního fondu.

Mnohé aspekty *transparentnosti* fungování komise již byly popsány výše. Smithovo pojetí přináší především pohled na *vnitřní transparentnost* fungování komise, tzn. nakolik jsou samotní komisaři schopní pochopit a kriticky hodnotit její fungování \citep[25]{smith}. Zpočátku se právě toto ukázalo být problematické, především kvůli tomu, že bylo teprve nutné "zmapovat" velkou část toho, co se nakonec stalo institucionálním mechanismem. Toto mapování, tedy proces objevování, vyjasňování a následného doplňování designu mechanismu probíhalo především v prvním půlroce fungování komise. 

Ke vnitřní i vnější transparentnosti činnosti komise pak přispívala též prezentace hodnotících formulářů, pravidel a výsledků v pomocné aplikaci, která tyto informace zobrazuje společně s vybranými částmi pravidel fungování komise. Postupné zveřejňování všech potřebných dokumentů (směrnic, programů, pravidel, kritérií apod.), odkazy na místa, kde je potřebné žádosti odevzdat v elektronické podobě (tištěná forma nebyla akceptována), a otevřenost komise v komunikaci pomáhala otevření celého procesu všem zúčastněným. V tuto chvíli existuje podrobný dokument dostupný v "Odevzdávárně" (internetovém úložišti, kam mohou studenti vkládat dokumenty) stipendijních programů, který všechny tyto podrobnosti popisuje. Jeho kompletní znění je přiloženo v *Příloze D*.

## Smithova "institucionální dobra"

*Efektivita* nové praxe stipendijní komise byla častým předmětem diskusí. Jednak nebylo zřejmé, zda druhé kolo hlasování přinese výsledky, které budou kvalitativně jiné a zároveň, zda se vůbec budou kvantitativně lišit od hodnocení v prvním kole (tedy zda se změní pořadí projektů). Dále bylo problematizováno konání veřejných setkání, které vyžaduje fyzickou přítomnost všech zúčastněných po docela dlouhý časový úsek. V prvním případě se ukázalo, že výsledky jsou skutečně odlišné a že první hodnocení plní svou roli při iniciování diskuse o projektech. Došlo dokonce k rozšíření počtu kritérií, což bylo zpočátku vnímáno jako vyloženě negativní.^[Autor nehodnotí, zda je určitý počet kritérií odpovídající a efektivní při práci komisařů. Ukázalo se, že podstatná je spíše přesná definice obsahu jednotlivých kritérií. Jejich počet je spíše doplňkovým parametrem, který může mít významný psychický vliv na hodnotitele.] Formát setkání byl jednak postupně komisí upravován, aby došlo k jeho zrychlení, zároveň se ukázalo, že setkání je podstatnou součástí rozhodování a přináší významnou hodnotu. Z hodnocení zúčastněných aktérů se zdá, že dnes je rozhodování vnímáno spíše jako efektivní (viz následující kapitola).

Efektivita komise byla zpochybňována zpočátku i kvůli pomalosti celého procesu --- od podání žádosti po vyplacení stipendia. Problém však byl především v administrativním termínu pro výplatu stipendií, který byl pevně stanoven na konkrétní den v měsíci, který nebyl při dohadování termínů odevzdání žádostí známý. Tomuto termínu muselo předcházet schválení konkrétních stipendií na zasedání vedení, které probíhá jednou týdně. Když se tyto termíny setkaly nešťastným způsobem, docházelo ke 40---50dennímu prodlevě ve vyplácení stipendií.^[V jednom případě byla prodleva dokonce 80 dní, protože došlo k chybě v administrativním procesu a rozhodnutí vedení nebylo předáno příslušnému zaměstnanci, který zadával příkazy k vyplacení.] Tato praxe byla postupně upravena, v roce 2013 již byly termíny odevzdání stipendií změněny, aby lépe odpovídaly mimo jiné termínu výplaty stipendií.

Posledním parametrem, podle kterého Smith hodnotí demokratické inovace, je jejich *přenositelnost* \citep[27]{smith}. Vzhledem k mnohým rozhodnutím, která byla vázána na předmět rozhodování (tedy rozdělování předem daného objemu financí mezi žadatele, kteří si sami stanovují požadovanou částku) není rozhodovací proces jistě univerzální. Nicméně do obdobného kontextu by praxe (i jako celek) přenositelná být mohla. Důležitými vlastnostmi, které podporují přenositelnost, jsou jednoduchost třífázového procesu hodnocení a užívání softwarové aplikace, která může v jiném kontextu sloužit coby vodítko vyjasňující, jakým směrem se proces ubírá a "what to do next". 

Autorovým explicitním záměrem je od počátku právě i umožnění přenosu této praxe do jiného kontextu. To je i důležitý incentiv pro napsání tohoto textu, který může přispět ke zlepšování přenositelnosti praxe komise. 

# K hodnocení designu

Smith tvrdí, že instituce, které kombinují jím zmiňovaná "dobra" mohou vytvářet podmínky pro kultivaci morální a politické vzdělanosti, reflexivity a schopnosti přijmout vlastní rozhodování \citep[199]{smith}. Nakolik tomu tak skutečně je, není na místě posuzovat zde --- ať už pro malý distanc autora od dění či kvůli zatím krátkodobému fungování instituce. Další vodítka by však měla poskytnout následující kapitola, sledující východiska a reflexe jednotlivých aktérů.