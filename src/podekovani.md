
Rád bych poděkoval mému vedoucímu Ondřeji Císaři za důvěru a inspiraci při výběru všech postupně vzniklých témat mé diplomové práce; mé rodině a především rodičům za podporu v mém výrazně nataženém studiu při němž navíc užívám slov jako *paradigma* nebo *diskurs*. 

Dále děkuji kavárně Falk na Gorkého 12, kde jsem téměř celou tuto práci napsal, za množství různých křesel, židlí, zásuvek a kapučín, které jsem mohl využít; Ivaně Rybanské za ty nejpodrobnější korektury klíčových úseků tohoto textu; Karlu Musílkovi za konzultaci, která způsobila, že jsem práci měl hotovou o dva týdny později (ale za to jsem z ní měl celkem radost); všem senátorům a členům komise, s nimiž jsem mohl pracovat nejen na ustavování institucionálního designu komise; všem respondentům, kteří se mi uvolili poskytnout rozhovor; všem vyučujícím z nejrůznějších kateder na Fakultě sociálních studií, kteří mě výrazně ovlivnili; kolegům ze studia Proof & Reason a především Janu "HejTimu" Šedovi za tolerování mé snížené výkonnosti v průběhu psaní této práce; Kristýně Haškové za obětavé skenování přespolní literatury; autorům úžasných nástrojů *Markdown, LaTeX, Sublime Text 2*, které jsem využíval při psaní této práce a především profesoru filosofie z Berkeley, který vytvořil geniální konvertor *Pandoc* a vývojářům čtečky PDF souborů *GoodReader*; Vendule Venclíkové za uspořádání 4. Politologického barcampu; spolubydlícím, že mě na nezbytně dlouhou dobu vyloučili z úklidu; Vojtovi Šmídovi a Karlovi Gargulákovi, že mě popostrčili zpět k tématu, kterým jsem se chtěl dlouho zabývat a v neposlední řadě i proděkanu pro studium Romanu Chytilkovi, jehož legitimní rozhodnutí způsobilo, že jsem jednak napsal (ač uspěchanou) práci na téma, které považuji za zajímavé, a zároveň, že asi budu mít v létě více volného času na čtení té hromady nově objevené literatury.

A taky estonským vědcům za přímé přenosy líhnutí orlů mořských a Parov Stelar za soundtrack k prvním a posledním deseti hodinám psaní této práce.