\chapter{Předpoklady a výsledky}

Kapitola *Předpoklady a výsledky* se věnuje hodnocení působení instituce podle tří doplňkových hledisek. Je zhodnocen způsob prezentace komise ve studentském časopisu Halas, kriticky jsou přezkoumána očekávání tvůrců komise na základě měřitelných výsledků fungování komise a je vyhodnocen impakt fungování institucionální inovace dle tří úrovní působení deliberativně-demokratického experimentu, definovaných autorem v předchozí práci \citep{bakalarka}. 

## Reflexe v časopisu Halas

Reflexe rozdělování stipendií ve fakultním studentském časopise *Halas* proběhla především po skončení druhého stipendijního kola na jaře 2012, kdy bylo komisi věnováno Téma čísla. Po roce se pak Halas ke stipendiím vrátil jedním textem.

### Květen 2012

Téma čísla, věnované komisi v 6. čísle Halasu v akademickém roce 2011/2012, zahrnovalo několik textů. Jejich vyznění bylo převážně kritické --- autoři článků reagovali jednak na problémy v proceduře hodnocení, na odchod dvou komisařů po skončení dvou jarních kol hodnocení kvůli jejich nesouhlasu s principem fungování komise a také na v poměru k žádané částce nízké množství rozdělovaných prostředků. Halas coby spolek sám (neúspěšně) žádal o stipendium. Jeho editorka píše, že *"Díky tomu (…) měla možnost na vlastní oči vidět členy stipendijní komise v praxi. Samotné jednání, tedy špička ledovce celého jejich úsilí, trvalo ve druhém kole asi čtyři hodiny. Nemám důvod pochybovat o tom, že svou práci dělali poctivě a podle svého nejlepšího vědomí a svědomí. S nově navrženým systémem z vícero důvodů souhlasím. Komisaři však neměli jednoduchý úkol zejména proto, že mohli rozdělit méně než polovinu částky, o kterou studenti žádali. Právě proto bychom se s takovou podporou spokojit neměli. A stačit to nesmí ani vedení fakulty."* \citep{halasEditorial}

Nejdelším textem byl rozhovor s odstupující předsedkyní komise Annou Matušinovou, která se jednak vyjadřovala k problémům při ustavování komise: *"Pravidla měla spoustu nedořešených věcí, což byla například naše pozice ke Studentské komoře nebo na jak dlouho a jak jsme voleni. (…) Největší potíže byly v komunikaci se Studentskou komorou, která nás zřizuje a chce nás řídit. Komunikace přes ni byla poměrně neflexibilní."* \citep{halasRozhovor} a ke způsobu hodnocení, který se jí, ani druhému členu komise nelíbí *"a není podle nás vhodný pro rozhodování komise. Chtěli jsme změnu, ale Studentská komora to nereflektovala. Těžko mohu hájit před neúspěšnými žadateli systém, se kterým nesouhlasím, a být zodpovědná za rozhodnutí učiněné elektronickým klikáním."* (ibid.) V rozhovoru se objevila se i reflexe účelu stipendia: *"Z fondu by měla být odměňována práce studentů, kteří jsou ve spolcích. Velmi často se nám však stává, že studenti žádají o stipendium, aby zaplatili nájmy, nebo žádají o cestovné na různé konference a podobně."* (ibid.) Součástí tématu pak byla dvojice názorových textů místopředsedy senátu (autora tohoto textu) a člena komise Jana Motala, jejichž argumentace byly vystavěny na obhajobě a kritice agregativního modelu hodnocení.

Posledním velkým textem byl článek o množství rozdělovaných financí, nazvaný  *Málo peňazí veľa spolkov neuživí* \citep{halasPenize}. Článek též zmiňuje kritický postoj některých komisařů vůči komisi, ale soustředí se především na samotné peníze a jejich rozdělování: *"Spolkári na našej fakulte sa konečne dočkali štipendií na podporu svojich aktivít, štipendijný rozpočet však nestačí na podporu všetkých. (…) Kameňom úrazu je podľa Motala aj chýbajúce financovanie spolkov z iných zdrojov školy, napríklad z katedier. (…) Rovnaký názor zdieľa aj väčšina spolkárov. ‚Katedry na činnosť spolkov neprispievajú. Minimálne na našej katedre tak tomu nie je. To samozrejme neznamená, že nás katedra nepodporuje napríklad záštitou,‘ hovorí doktorand politológie a zástupca Debatného klubu MU Ondrej Schütz."* (ibid.)

Ve vyjádření jednoho ze žadatelů se objevilo i hodnocení užívaných kritérií, která procházela v průběhu semestru proměnami (a později na podzim byla novým složením komise přepracována) *"‚Osobne ako problém vidím aj to, že Štipendijná komisia – pri všetkom uznaní k ich dobrým úmyslom a snahe – nemá ešte úplne jasno, aké kritériá chce a má posudzovať. Ak bolo hlavnou motiváciou zmeny systému udeľovania štipendií odstránenie arbitrárnosti a zvýhodnenia zavedených študentských spolkov, tak si nie som istý, či sa systém niekam posunul,‘ zhodnotil Schütz. "* (ibid.)

Text doplňuje anketa, která má spíše pozitivní vyznění, což je nicméně způsobeno výběrem respondentů, kteří měli tou dobou blízko (či byli přímo členy) Studentské komory AS. Objevuje se pouze stížnost jedné ze žadatelek, že *"změna systému úplně nekorespondovala s původně domluvenými podmínkami"*. Hlavním problémem, na který žadatelka naráží, byl souběh zavádění nového typu stipendií a snižování nájmů za pronájem místností na fakultě, který neprobíhal očekávaným způsobem (ani z pohledu Studentské komory) a pro některé spolky to mohlo znamenat problémy s poklesem získávaných prostředků.

### Květen 2013

O rok později vyšel v Halasu pouze informativní článek o výsledcích hodnocení komise se stručnými vysvětleními jejího fungování \citep{halas2013}. Stipendiem je podle autorky textu činnost, která *"propojuje akademické znalosti s pracovními dovednostmi, velebí dobré jméno naší fakulty nebo učí studenty občanským dovednostem"*. Článek se pak zabývá především podpořenými projekty. Následovně zdůvodňuje odmítnutí jednoho z projektů: *"Příručku s informacemi o univerzitě i konkrétních oborech, kterou studenti pro nastupující prváky píší už deset let, komise nepodpořila pro malou efektivitu a vysoké odměny pro autory."* (ibid.)

Z hlediska chápání procedury je zajímavý velmi jednoduchý popis fungování komise, vložený do závěrečného odstavce textu: *"Stipendijní komisi tvoří v současnosti čtyři studenti a jeden vyučující, kteří mezi aktivní studenty pokaždé rozdělí padesát až šedesát tisíc korun. Komise rozhoduje ve dvoukolovém řízení – po prvním kole žadatele pozve, aby svůj projekt dostatečně obhájili a odpověděli na námitky komise. Její členové u každého projektu číselně ohodnotí dvanáct požadovaných kritérií a hodnocení potom zprůměrují."*

# Očekávané fungování hodnotící procedury

Při konstrukci jednotlivých procedur existovala určitá implicitní očekávání. Jak se naplnila? V této kapitole je prostřednictvím jednoduchých pozorování několika málo základních hodnot tato očekávání potvrzena či vyvrácena.

## Existují "špatné" projekty

Z celkového počtu 62 projektů bylo podpořeno 39, 7 nebylo podpořeno kvůli vyčerpání finanční dotace v daném kole hodnocení. 16 projektů bylo komisaři odmítnuto prostřednictvím *nedoporučení k podpoře*. Díky této bilanci je možné sledovat, zda částka vymezená pro stipendijní program 6A odpovídá kvantitě projektů, které si podle komise zaslouží ocenění stipendiem. V podrobné tabulce 7.1 vidíme, že většinou byla stipendia udělena téměř všem vyhovujícím projektům. V druhém jarním kole se objevilo nezvykle mnoho žádostí, což se již později neopakovalo.^[Autor pro tento jev nenachází vysvětlení --- možnou souvislost bychom mohli hledat s kontextem studentských protestů proti vládní vysokoškolské politice na jaře 2012, případně je možné, že se později objevily jiné zdroje financování. Ani pro jednu hypotézu však autor nenalezl evidenci.]


kolo     |   podpořeno | chybí peníze | nedoporučeno |  celkem
---------------------|-----------:|------:|------:|------:|--------:|
jaro 2012, I. kolo   |     4 |       |   6  |       10
jaro 2012, II. kolo  |     7 |     5 |   4  |       16
podzim 2012, I. kolo |     7 |     1 |   2  |       10
podzim 2012, I. kolo |     8 |     1 |   1  |       10
jaro 2013, I. kolo   |     6 |       |   2  |        8
jaro 2013, I. kolo   |     8 |       |   1  |        9
**Celkem**           | **40** |  **7** |  **16**  |  **63**

Table: Podpořené, nepodpořené a nedoporučené projekty v jednotlivých kolech.

## Rozdíly mezi prvním a druhým kolem hodnocení

První a druhé hodnocení, které společně skládají celkové hodnocení, jsou zásadním prvkem celé hodnotící procedury. Kdyby výsledky obou hodnocení byly identické, bylo by jak druhé hodnocení, tak i samotné diskusní setkání nadbytečné.

### Po diskusi se mění počet nedoporučení k podpoře

Počet *nedoporučení k podpoře* je vedle samotného hodnocení klíčový prvek celé procedury. V grafu na Obrázku 7.2 vidíme změny počtu *nedoporučení* mezi prvním a druhým hodnocením, tloušťka čáry znázorňuje počet projektů (v grafu chybí 33 projektů, které nedostaly žádné nedoporučení).

\begin{figure}[htp] \centering{
\includegraphics[width=7cm]{slope-nedoporuceni.pdf}}
\caption{Změny počtu nedoporučení u projektů mezi prvním a druhým hodnocením.}
\end{figure}

Třináct projektů, které byly původně doporučeny, bylo ve druhém kole odmínuto dvěma a více komisaři (červené linie), opačným směrem se posunuly projekty čtyři (zelené linie). Patnáct projektů zůstalo nedoporučeno v prvním i druhém kole. Důvodem pro změnu hodnocení byla například zjištění o rozsahu projektů (například stovky zapojených dětí v projektu *Velikonoční dílničky*) nebo zjištění, že akce nemá vyřešené právní aspekty svého fungování. Jednoho z komisařů například hned v prvním kole překvapilo, že si během prvního hodnocení \emph{"nikdo nevšiml toho, že v tomto stavu \emph{Film a sociologie} porušuje zákon. To mi přijde jako větší prohřešek než ‚odhadnutý’ rozpočet."} Ve druhém kole pak tento projekt získal nedoporučení k podpoře *čtyři*.

### Po diskusi se mění umístění projektu

Jsou projekty, které získají na základě hodnocení žádosti dostatečné hodnocení pro zisk stipendia, shodné s těmi, které jej dostanou po druhém hodnocení? Ani toto neplatí. Celých 16 projektů si oproti prvnímu kolu pohoršilo, 6 projektů se ve finále "vyšplhalo" mezi úspěšné. 7 projektů propadlo v prvním i druhém kole hodnocení a 33 projektů získalo stipendium předběžně i ve finále. Celkově se tedy po diskusi změnil stav více než třetiny projektů.

\begin{figure}[htp] \centering{
\includegraphics[width=10cm]{zmeny-ano-ne.pdf}}
\caption{Posuny projektů mezi prvním a druhým hodnocením}
\end{figure}

### Rozptyl hodnocení projektu je ve druhém hodnocení nižší

Vzhledem k tomu, že první hodnocení zadává každý komisař individuálně a druhé po diskusi s ostatními, dalo by se očekávat, že ve výsledcích druhého hodnocení bude panovat širší konsensus. Z databáze je možné vysledovat podobnou tendenci, ale primárně je způsobena tím, že v prvním kole jsou mnohem rozmanitěji rozdělována doporučení k podpoře, takže standardní odchylka ve vzorku stoupá. Pokud však z celkového množství projektů odebereme projekty, které v prvním nebo druhém hodnocení získaly více než jedno *nedoporučení*, stane se výsledek mnohem méně významným. Rozdíl mezi průměrnou směrodatnou odchylkou 1,26 v prvním hodnocení (medián 1,16) a 1,11 v hodnocením druhém (medián 0,93) je zajímavý, nicméně spíše nepřesvědčivý.^[Nemá zde smysl provádět pokročilejší statistické srovnání, protože je stále dostupný ještě relativně malý počet případů.] V *Příloze J* najdete podrobné informace o všech projektech.

\begin{figure}[htp] \centering{
\includegraphics[width=8cm]{slope-zmeny-rozptylu-hodnoceni.pdf}}
\caption{Změna standardní odchylky v hodnocení projektů (projekty nedoporučené k podpoře jsou zde vynechány).}
\end{figure}

### Setkání probíhají v diskusním formátu

Jak již bylo výše řečeno, různé aspekty formátu diskuse mají výrazný vliv nejen na výsledné hodnocení, ale také na něco, co bychom mohli nazvat "diskursivními výstupy" praxe komise. Jak ve skutečnosti probíhají zasedání?

První zasedání proběhlo klasickým způsobem, kdy se postupně dostává na řadu jeden uchazeč o stipendium a obhajuje svůj projekt. Druhé kolo bylo protipólem (do jisté míry náhodou, protože se mimo jiné nepodařilo zajistit místnost). Přestože bylo zasedání dlouhé a komise seděla společně na jednom místě, rozprava měla spíše diskusní povahu a zapojovali se do ní různí žadatelé.

\begin{figure}[htp] \centering{
\includegraphics[width=\linewidth]{setkani-komise.jpg}}
\caption{Druhé setkání komise v dubnu 2012.}
\end{figure}

I kvůli časové optimalizaci se podoba dalších zasedání posunovala mezi těmito dvěma póly. Před komisí se nestřídají jednotliví uchazeči, ale obě skupiny sedí proti sobě; obě skupiny jsou tedy jasně vymezitelné. Přesto podle komisařů vzniká dynamická diskuse i uvnitř obou skupin. Diskusí se účastní pouze komise a žadatelé, málokdy přijde někdo jiný, spíše se u diskutujících zastaví kolemjdoucí. Setkání probíhají jak ve společných prostorách fakulty, tak v místnosti vyhrazené pouze fakultním spolkům.

\begin{figure}[htp] \centering{
\includegraphics[width=12cm]{setkani-komise2.jpg}}
\caption{Páté setkání komise v dubnu 2013.}
\end{figure}

### Kritéria se postupně stabilizují

Každý projekt je každým komisařem hodnocen podle několika kritérií. Již po roce a půl fungování komise je tak k dispozici rozsáhlá báze udělených hodnocení: celkem 5 349 jednotlivých hodnocení (1---5 bodů) u 63 projektů a 24 různých kritérií. Autor předpokládal, že kritéria užívaná komisí se jednak díky změnám a také díky postupujícím diskusím "zaužívají" a v důsledku toho se sníží výkyvy v hodnocení komisařů. 

Falešným podkladem pro potvrzení této hypotézy by v takovém případě bylo hodnocení směrodatné odchylky u jednotlivých kritérií. Odchylky se zjevně snižují, nicméně důvodem je především zahrnování projektů, které byly více než jedním komisařem *nedoporučeny k podpoře*. Někteří komisaři totiž v případě *nedoporučení* projekt hodnotí, jiní nechají pole nevyplněná, proto vznikají výrazně rozptýlené množiny hodnocení. Zdánlivá stabilizace pak je způsobena postupnou standardizací přístupu komisařů k hodnotícímu nástroji.

Pokud však data strukturujeme nejen podle kritérií, ale také podle projektů, vidíme mnohem přesvědčivější potvrzení této hypotézy. Na přiložených krabicových grafech (obr. 7.6---7.9) vidíme, že s postupem času dochází ke snižování odchylek a částečně též ke zúžení pole středních kvartilů. Výjimkou je v tomto ohledu poslední kolo, v němž zasedala komise v novém složení. Je tak zřejmé, že stabilizace se může týkat jak užívaných kritérií a tak i  postupné nivelizace jejich reflexe komisaři. Výsledky jsou přesvědčivé jak v případě zahrnutí projektů, které byly alespoň v jednom hodnocení nedoporučeny k podpoře (29 projektů z celkových 62), tak při sledování pouze těch, kterým tato "červená karta" udělena nebyla (33 projektů).

Komisaři sami svou praxi po třech semestrech činnosti vnímají jako předvídatelnější, což může být způsobeno jednak vytvořením zvyku, ale i tím, že předtím nová procedury se stala běžnou.

\begin{figure}[htp] \centering{
\includegraphics[width=9cm]{boxplot-1-s.pdf}}
\caption{Směrodatné odchylky hodnocení jednotlivých kritérií u jednotlivých projektů v prvním hodnocení.}
\end{figure}

\begin{figure}[htp] \centering{
\includegraphics[width=9cm]{boxplot-2-s.pdf}}
\caption{Směrodatné odchylky hodnocení jednotlivých kritérií u jednotlivých projektů ve druhém hodnocení.}
\end{figure}

\begin{figure}[htp] \centering{
\includegraphics[width=9cm]{boxplot-1-bez.pdf}}
\caption{Směrodatné odchylky hodnocení jednotlivých kritérií u jednotlivých projektů v prvním hodnocení (odstraněny projekty, které byly alespoň jednom z hodnocení nedoporučeny k podpoře).}
\end{figure}

\begin{figure}[htp] \centering{
\includegraphics[width=9cm]{boxplot-2-bez.pdf}}
\caption{Směrodatné odchylky hodnocení jednotlivých kritérií u jednotlivých projektů ve druhém hodnocení (odstraněny projekty, které byly alespoň jednom z hodnocení nedoporučeny k podpoře).}
\end{figure}

### Zhodnocení

Zdá se, že procedura hodnocení zapojující diskusní ("deliberativní") element má skutečný vliv na praktické výsledky. Vzhledem k tomu, že studentská obec má "průtokový" charakter (mnoho studentů, včetně aktivních, zůstane na fakultě a ve spolcích jen několik málo let), nejspíše není na místě očekávání stabilizace procesu v dlouhodobém výhledu, například ve formě předvídatelnosti kvality projektů překládaných konkrétními žadateli.^[Hypoteticky by při takové stabilizaci mohlo dojít k zapojování očekávání výsledného dojmu z diskuse přímo do prvního hodnocení.] Proto by měla mít učiněná pozorování významnou relevanci i pro možné budoucí fungování komise.

# Tři úrovně působení experimentu

Autor tohoto textu zpracoval ve své předchozí práci \citep[11---13]{bakalarka} návrh možného způsobu hodnocení deliberativních experimentů, který se nesoustředí na konkrétní detaily experimentu, ale sleduje experiment jako celek, jehož účelem je prosazovat demokratické hodnoty. 

Demokratická inovace může být hodnocena na třech úrovních: v rovině *politické*, dle *praktické validity designu* a z hlediska toho, *zda se praxí experimentu podařilo ovlivnit veřejný diskurs*.

## Politická rovina

"První z nich je rovina politická, tedy naplnění vlastního účelu experimentu. Ptáme se zde, zda provedení experimentu přispělo k vývoji či řešení určité politické otázky." (ibid.: 11) Cílem stipendijní komise, který je jako základní vnímán všemi aktéry, tedy rozdílení stipendijních prostředků, komise  naplnila. Sekundární cíl, tedy integrace a zlepšení komunikace byl naplňován také, nicméně v tomto případě nejde o cíl dosažitelný --- komise by měla zůstat prostorem, kde v souvislosti s hodnocením projektů dochází k diskutování nejrůznějších problémů, reflexi stavu spolkových aktivit a podobně.

## Praktická validita designu

"V druhém sledu je možné hodnotit výsledek v rovině *praktické validity designu deliberativního experimentu*. Podařilo se experiment zorganizovat dle představ jeho tvůrců?" (ibid.: 12) Zpětným pohledem na první záznamy o tom, jak bude fungovat mechanismus komise (dostupné v *Příloze G*), je možné ověřit, že většina pravidel byla realizována podle původního záměru. Praktickou validitu designu však nemůžeme vnímat pouze jako splnění všech podmínek písmeno od písmena. Experiment je validní z hlediska svého designu především pokud se aktéři zúčastňují praxe a naplňují ji tak, aby bylo dosahováno přesvědčivého výsledku --- aby praxe ústila v legitimně vnímaná rozhodnutí.

V tomto ohledu byla praxe komisařů zpočátku problematická, protože sami užívaný mechanismus zpochybňovali a přijetí například ve studentském časopisu bylo velmi smíšené. Postupně docházelo k jeho adopci a zpětně není samotný mechanismus vnímán jako nevhodný ani svými odpůrci, jak popisuje jeden z komisařů: *"můj odchod nebyl nějaký protestní, byl to prostě odchod s tím, že jsem se s tím systémem nesžil; nebo jsem s ním jako vnitřně nesouhlasil, ale tím neříkám, že je prostě špatný, ale že je jenom špatný vzhledem k tomu, jak já bych si to představoval."* Zároveň probíhalo hodnocení a jak samotní  žadatelé o stipendium, tak vedení fakulty přistupovalo k výsledkům pozitivně a konstruktivně. 

## Rovina ovlivnění veřejného diskursu

"Třetí rovinou je schopnost experimentu ovlivnit veřejný diskurs --- a to spíše než jen v souvislosti s danou problematikou (což je do značné míry reflektováno již v rovině první), tak v obecné rovině dané politické obce. (…) [T]eoretici deliberativní demokracie předpokládají, že účast na deliberaci (coby specifickém komunikačním aktu) ‚[zvyšuje názorovou racionalitu, zlepšuje občanské kompentence nebo obohacuje demokracii]‘." (ibid.)

Zúčastnění aktéři popisují činnost v komisi jako zajímavou a obohacující, ať již díky setkáním s dalšími lidmi nebo díky přesahu k širším tématům spojených se studentským životem a společností. Co se týče ovlivnění širšího kontextu, experiment zatím příliš úspěšný není --- nepodařilo se překonat hranici mezi vedením a studenty. Jako důležité je vnímáno spíše předání odpovědnosti Studentské komoře AS a členové vedení spíše nejsou seznámeni s podobou samotné procedury. Za úspěch je však možné považovat samotné udržení rozhodovací praxe. To projde v blízké době zatěžkávací zkouškou, až komisi a Akademický senát opustí ustavující aktéři.

Z hlediska dalších parametrů jako jsou "zvyšování počtu participujících na opakované deliberativní praxi, zvyšování podílu této praxe na tvorbě politických rozhodnutí nebo vytváření dalších deliberativních praxí ve stejné politické obci, soustředěných okolo jiných problematik" (ibid.: 13) je hlavním limitujícím faktorem prostředí fakulty --- nelze očekávat, že relativně malá, účelově vymezená a do značné míry konzervativní instituce jako je fakulta vysoké školy, bude rychle implementovat rok a půl se stabilizující praxi do svých dalších praxí.
    
# Výhled

V dlouhodobém výhledu pak zůstávají před komisí různé problémy --- například udržitelnost provozu pomocného software, které je provozováno soukromou třetí osobou (autorem tohoto textu), propagace činnosti komise prostřednictvím výstupů činnosti projektů nebo řešení nových situací, jako je například neočekávané nekonání stipendiem podpořené akce nebo zpětné zjištění, že byla podpořena činnost komerčního subjektu (poslední problém by měla usnadnit legitimita rozhodnutí získaná prostřednictvím hodnotícího procesu).