\chapter{Reflexe}

> *"Snad fenomenologovi nepřísluší, aby konstatoval nějaké faktické prožitky, aby se zabýval reální situací a daností prožitků, jež chce analyzovat, aby zajišťoval tuto danost. Prožitky té a té reální osoby -- pokud nedělá fenomenologii té osoby -- ho nesmí zajímat. Přesto, že od toho abstrahuje, že ho to nezajímá, přesto může analyzovat akt pochybnosti, vzpomínky jako takové, najde v reflexi jeho podstatnou strukturu, nejen jeho přítomnost, ale podstatnou souvislost s ostatním duševním životem, do něhož je akt vždy zapuštěn."* \newline \citep[20]{patocka}

Cílem práce bylo hluboké zprostředkování, sdílení externě nedosažitelného poznání a přiblížení přemýšlení aktérů při utváření demokratické instituce. Jak plastického zprostředkování bylo dosaženo, ponechává autor na zvážení čtenáře. Co je potřebné (v některých případech opakovaně) zmínit, jsou slepá místa práce, která nemusí být z pozice čtenáře viditelná. Jaká omezení, daná jednak časovým omezením, ale i povahou lidské a sociální přítomnosti, můžeme v textu identifikovat?

- Jedním z omezení je již zevrubně rozebraná pozice výzkum\-níka-insi\-dera uvnitř instituce, která znesnadňuje komunikaci mezi autorem a čtenářem (nesnáz, která může být částečně překonána zpětnou vazbou na připomínky čtenářů, ale z části bude vždy nepřekonatelná), omezuje přístup aktéra ke všem zapojeným aktérům, ať už pro profesionální či osobní vztahy a zvýrazňuje problematičnost vztahu mezi subjektem výzkumníka a objektem výzkumu.
- Úzkým hrdlem práce v její etnograficky zpracované části je **počet uskutečněných rozhovorů** a **reprezentativnost vybraných respondentů**. Šestice rozhovorů s komisaři a členy vedení by mohla být doplněna ještě dalšími zjištěními, kdyby byli zpovídáni též členové Studentské komory a žadatelé o stipendium. Tento nedostatek je do jisté míry kompenzován prací s texty vybranými z interní komunikace členů SK AS a komise, nicméně například důležitost různých aspektů praxe komise v druhém a třetím semestru jejího fungování, by mohla být podrobněji prokreslena.
- Rozhovory byly zároveň **jednorázové**, tzn. že s každým s respondentů byl uskutečněn jeden rozhovor bez dalšího dotazování po vzájemné konfrontaci odpovědí různých aktérů.
- Text byl připravován coby diplomová práce, měla tedy pevně daný čas odevzdání. Základní text byl dokončen "v termínu", což nicméně **neumožnilo vystavení jednotlivých respondentů (a dalších aktérů) čtení výsledku**. Takové čtení by mohlo přinést faktické připomínky a též možná pozorování nedostatku autorovy reflexivity. Stejně tak **čtení dalšími externími aktéry** by mohlo přinést připomínky ke srozumitelnosti textu.
- Autor si je vědom možné nespolehlivosti a nedůvěryhodnosti odpovědí respondentů --- především z důvodu blízkosti respondentů autorovi.
- Posledním důležitým omezením je možnost, že jde o **předčasné hodnocení** činnosti komise, které v důsledku nebude užitečné z hlediska přenesení praxe jinam (pro přílišnou anekdotičnost popisovaného), tak z hlediska hodnocení fungování instituce samotné. Takového omezení se autor snažil vyvarovat především důrazem na hloubku zkoumání a šíři deskriptivních prostředků, které by měly i krátkou praxi co nejpodrobněji popsat a umožnit čtenářům pochopení všech drobných detailů fungování instituce.

# Sdílená dilemata

V měsících, po něž autor, vracející se nyní zpět do *ich-formy*, tuto práci připravoval, se setkával trojnásobně se stejnými problémy --- jak v pozici výzkumníka či pozorovatele sociálního jednání, v rolích navrhovatele (a implementátora či facilitátora) institucionálního uspořádání a v roli subjektu podřízeného pravidlům fungování dané instituce. Nebyla to pro mne první zkušenost tohoto typu --- díky studiu sociálních věd či participaci na činnosti fakultního akademického senátu jsem prožíval prolnutí rolí opakovaně (a často s inter-aktérově výrazně kontrastními interpretacemi toho, jak má takové prolínání vypadat).

Pozorovatel či vědec, navrhovatel institucionálního procesu i vykonavatel konkrétní praxe instituce. Pokud si odmyslíme kontext této práce, mohli bychom všechny tři termíny aplikovat na jednu aktivitu: vědec využívá určitou praxi pro své bádání a zároveň je součástí instituce, která mu bádání umožňuje. V kontextu této práce, soustředěné na institucionální design Stipendijní komise, jsem pozorovatelem, Studentská komora AS je navrhovatelem (designérem, jehož součástí je i mé "minulé já") instituce a členové komise jsou vykonavatelé institucionální praxe. Toto rozčlenění může místy působit násilně, ale právě jeho opakování pomáhá objevit další poznání.

Jaké problémy, reprezentovatelné většinou coby dialektické vztahy několika pojmů, jsou sdíleny ve všech těchto aktivitách?

- Pro všechny pozice je velmi důležitý koncept *objektivity a subjektivity poznání* a schopnosti díky takovému poznání rozhodovat. Objektivita, jak bylo zmíněno v metodologické kapitole, je abstraktní termín, z hlediska dnešní běžné epistemologie je v praxi nedosažitelná. Je podstatným úběžníkem, snaha o jeho dosažení je imperativem rozhodování. *Pozorovatel* musí interpretovat realitu tak, aby bylo deklarovatelně konzistentní ať už s jeho vnímáním světa nebo s nějakou šířeji sdílenou představou světa.^[Podobný problém pak můžeme identifikovat i na úrovni jazyka či jiného komunikačního vyjádření, které musí být buď výrazně přizpůsobené sdíleným zkušenostem, anebo dostatečně jedinečné, aby stálo jiným za prozkoumání.] *Designér* instituce musí vytvářet mechanismus, který je srozumitelný, hladce funguje v okolním prostředí a přitom řeší konkrétní problém tak, aby byla komunita, na niž má tato instituce vliv, spokojená s jejím fungováním --- aby vnímala výsledky nově vznikajícího mechanismu jako legitimní a spravedlivé. *Vykonavatel institucionální praxe* je pak nucen upřímně a poctivě reflektovat vstupy, které se k němu dostávají, aby je mohl přetvářet v rozhodnutí, které je spravedlivé a ospravedlnitelné.

- Dalším významným prvkem je blízkost porozumění a distance nezaujatosti. Pozici pozorovatele jsem již dostatečně popsal výše. Coby implementátor institucionální praxe byla Studentská komora nucena nastavovat pravidla nikoli tak, aby to reflektovalo aktuální představy o "správné spolkové a kulturní aktivitě", ale s ohledem na budoucí vývoj. Usnadněním v tomto byla skutečnost, že představa o tom, co je "správné" byla v daném okamžiku velmi nejasná a součástí mnoha diskusí, jak mezi studenty, tak v širším kontextu fakulty. Členové komise se zdržují, když mají k projektu příliš blízko. Zároveň vnímají jako problematické, že se s mnohými žadateli znají --- vyžadují tak nástroje, vyjadřovací prostředky, kterými jsou schopní své rozhodnutí zdůvodnit. Ať již jako skupina nebo jednotlivci.

- Podstatným aspektem je i vnímání smyslu a vědomého záměru konkrétního jednání. Pozorovatel může být hnán touhou po poznání, případně touhou změnit konkrétní praxi --- je důležité vnímat, že určité poznání může proměňovat skutečnost, ale na druhou stranu i to, že každý aktér má v sociálním prostoru jen určitý podíl na jeho proměnách (více by k tomuto mohl nabídnout Bourdieu se svými pojmy různých typů kapitálu). Tvůrce instituce musí vnímat dlouhodobé aspekty fungování mechanismu, nestačí naplánovat "udržitelnost jeden rok a pak se uvidí". Zároveň si musí být vědom nezamýšlených důsledků sociálního jednání, které mohou být v případě vytváření dlouhodobého mechanismu zahrnujícího větší množství aktérů významné (a musí si být vědom, že jim nebude schopen předejít). Člen komise rozdělující peníze spolkům a organizátorům kulturních aktivit si musí být vědom svého ukotvení, názorové a kulturní plurality ve společnosti a reflektovat při svém rozhodování pozice jednotlivých žadatelů. To neznamená, že nesmí mít názor, ale musí jej být schopen argumentačně obhájit.

- Posledním bodem v tomto spíše v ilustrativním výčtu, je vědomí omezení. Každá činnost je omezená časem, prostorem, pochopením aktérů apod. Omezení, v dnes již překonaném přenosovém komunikačním paradigmatu, názorně pojmenované "šumem v komunikaci". Vědec musí si musí být vědom omezení své práce, stejně jako tvůrce institucionálního mechanismu a člen takové instituce.

## Odpovědnost a trvalost praxe

Všechny tyto roviny se spojují v jednom dilematu mezi *trvalostí* a  *odpovědností*. Trvalá praxe instituce zachovává určité jednání. Aktéři pak vnímají, že instituci mohou odevzdat svou odpovědnost a nebo, že jim sama instituce odpovědnost odjímá. 

Na jedné straně stojí *trvalou instituci* přebírající odpovědnost, na straně druhé *individuální odpovědnost* aktéra. Pojímání těchto dvou krajních pólů (trvalosti a odpovědnosti) coby dichotomie, v níž je nutné zaujmout jeden z krajních pólů, působí velké množství problémů.

Při konstrukci komise jsme kladli důraz na vystavění instituce, která pomáhá dlouhodobě udržovat funkční proces rozdělování stipendií a zároveň umožňuje reflexivní proměňování měřítek hodnocení. Míra, v níž jsme zamýšleli proces "usměrnit", a naopak míra, v níž jsme zamýšleli dát členům komise "volnou ruku" byla stanovena způsobem, který se nám v danou chvíli zdál dobrý. Později jsme zjistili, že díky aktivnímu přístupu komise můžeme vymezit prostor pro aktivitu jejích členů mnohem šířeji.

Diskuse vedená především v rovině dvojice pojmů *záměr* a *projekt* pak byla z velké části opřena o zdůrazňování předvídatelnosti *trvalého* fungování komise na straně Studentské komory. Komisaři na druhé straně zdůrazňovali *mechanizaci* procesu, který jim nedovoluje *odpovědně rozhodovat*. Na obou stranách se objevil ostře vymezený pojem a na půdorysu tohoto antagonismu vznikl nevyřešený komunikační problém.

Zásadním poznáním z procesu vzniku a fungování stipendijní komise  je, že instituci, coby společensky vzniklému mechanismu, není možné (plně) odevzdat odpovědnost. Je možné spolehnout se na její fungování a tím "přesunout" část odpovědnosti. Stále si však musíme uvědomovat, že velká část odpovědnosti zůstává na straně aktéra.  Instituce je sdílený nástroj, který po určitý čas může zajistit  naplňování našich očekávání v konkrétních situacích.

Můžeme se spolehnout na lehkou sádrokartonovou příčku a zavěsit na ni menší obraz. Bylo by však bláhové a neodpovědné snažit se na takovou zeď zavěsit polici s knihami. Příčka vyřeší část našich potřeb, ale nemůžeme od ní očekávat naplnění všeho. Stejná situace platí pro společenské instituce, ať už jde o proceduru hodnocení stipendijních žádostí nebo o systém politických stran. Zapojení aktéři se mohou spolehnout, že určitá společensky přijímaná struktura jim umožňuje konkrétní jednání, ale bylo by bláhové a neodpovědné přenášet na tyto instituce *všechnu odpovědnost* aktérů. Nebo dokonce očekávat, že vyřeší *všechny problémy* v určité sféře společenské interakce.

O křehké nátuře sádrokartonové příčky, stejně jako o povaze společenských institucí, někteří aktéři nemusí vědět. To však neznamená, že se příčka stane pevnější --- přestože může díky své konstrukci nějakou dobu odolávat nezamýšlenému zacházení.

Pro vědce nebo ty, kteří se podílejí na vzniku instituce anebo v ní provádějí konkrétní rozhodnutí, je důležité vědomí toho, že  odpovědnost je neodnímatelná. Když dojde k prolnutí více rolí v subjektu jednoho aktéra, odpovědnost se nestává důležitější. Je pouze lépe rozpoznatelná v množství vzájemně se násobících pochyb o správném jednání.