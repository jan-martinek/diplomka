\chapter{Demokratická teorie a institucionální design}

# Deliberativní demokracie – hodnotová východiska[^zbc]

[^zbc]:Tato kapitola vychází zčásti z autorovy bakalářské práce na téma "Deliberativní demokracie v praxi", v níž se autor zabýval konstrukcí hodnotících parametrů, které by umožnily vedle sebe postavit demokratické experimenty sdílející důraz na deliberativní praxi, ale rozcházející se v užitých metodách, rozměrech a zamýšlených dopadech.

Demokracie je forma vlády, která umožňuje všem těm, kterým je vládnuto, participovat na vládě sobě samým. Praxe zastupitelské volební demokracie obvyklá v naprosté většině demokraticky řízených států vždy vzbuzovala otázky vyplývající z povahy legitimity rozhodování zástupců. Zpochybňován byl proces volby, samotný fakt zastupování, vztah mezi vládnoucím orgánem a převážně územně vymezeným agregátem občanů, způsoby dosahování rozhodování a z toho vyplývající problémy vztahů mezi většinou a menšinou a podobně. 

Kritika se týkala jak procedurálního ukotvení vládnutí (volby, hlasování, přístup k informacím), tak podléhajících principů: především ve střetu lockeovské obhajoby zastupitelské vlády, která získává autoritu díky fikci společenské smlouvy, a rousseauovského důrazu na absolutní nutnost participace každého jedince na tvorbě "obecné vůle." V *nabízených a realizovaných praktických alternativách* byla bohatší první kategorie kritiky, *už díky představitelnosti alternativ* (např. i díky již existujícím rozdílům mezi historicky utvořenými způsoby volby v různých státech). 

Vliv emancipační kritiky vládnutí z pozice zpochybnění samotného zastupitelského principu nelze považovat za méně významný, ale z hlediska návrhu konkrétních institucí minimálně za méně plodný. Samotný Rousseau je autorem výroku, že "demokraticky by si mohl vládnout jen národ bohů. Vláda tak dokonalá se nehodí pro lidi." (\citealp[274]{rousseau}, \citealp[citováno dle][334]{cabadakubat}). Tato principiální kritika se primárně soustředila na možnosti využití přímé participace na výkonu moci (realizované např. ve švýcarském politickém systému). Pro tyto aplikace je  překážkou jistá (z dnešního pohledu běžná) velikost obce. 

Základ uvažování o moderních demokratických institucích je možné shrnout do jedné otázky položené Johnem Rawlsem: "How is it possible that there may exist over time a stable and just society of free and equal citizens profoundly divided by reasonable religious, philosophical, and moral doctrines?" \cite[xxv]{politicalLiberalism} Filosofové na ni odpovídají dvojím způsobem: procedurálně-liberálním konceptem etické neutrality státu a komunitaristickým vymezením sdíleného hodnotového jádra. Na otázku je však možné odpovědět též přenesením pozornosti na zkoumání praxe, která soužití umožňuje, s cílem nacházení "způsobu, jak u občanů (…) probudit zájem o věci veřejné a pěstovat ctnosti, které přispívají k *fungování demokratických institucí*." \citep[102]{cisarDemokracie} Takové zkoumání stále sleduje linie sporu liberalismu a komunitarismu, ale nevyžaduje jeho "vyřešení".

V 90. letech 20. století prožila teorie demokracie "deliberativní obrat" – teoretické diskuse se přesunuly od správných procedur a tvorby reprezentace k redefinici konkrétního obsahu politiky. Tím se stalo "společné hovoření" o problémech, tedy proces deliberace \citep[2]{goodin2008}. Dlouhodobá existence stabilní a spravedlivé vlády je do značné míry závislá na vnímané legitimitě politické autority a, jak píše Amy Gutmann, "decision-making by deliberation among free and equal citizens is the most defensible justification anyone has to offer for provisionally settling controversial issues" (\citealp{amy}, \citealp[citováno dle][5]{smith}).

Teorie deliberativní demokracie, ač vychází z několika zásadních, vzájemně provázaných zdrojů (především z teorie veřejné sféry a ideální řečové situace Jürgena Habermase \citep[1]{elster}), není monolitickou ani konzistentní teorií, ale spíše širokou diskusí týkající se problematiky komunikace ve společnosti. Sdílenou myšlenkou zůstává, že v jádru demokracie nejde o agregování preferencí (např. prostřednictvím voleb), ale o jejich transformaci v diskusi \citep[1]{elster}. 

Pro zběžné představení základních rysů deliberativní teorie nicméně poslouží dvě z nejcitovanějších vymezení – jednak vymezení vůči liberální a republikánské koncepci demokracie u Jürgena Habermase \citep{habermas1994three} a pak pojetí rozumného argumentu odvozeného z principu demokratické rovnosti a svobody popsané Joshuou Cohenem \citep{cohen1997procedure}.

## Vymezení vůči liberálnímu a republikánskému modelu demokracie

Habermas vymezuje deliberativní demokracii vůči dvojici dle něj obecně přijímaných normativních modelů demokracie \citep[21--23]{habermas1994three}: 

a) *Liberální model* staví na myšlence státu jako aparátu veřejné správy, která vytváří politiku v zájmu společnosti individuálních jedinců integrovaných tržními vztahy. Svoboda občanů je definována v negativních pojmech pojmech (svoboda od externího nátlaku) a politika je pak praxí prosazování této svobody vůči státu a dosahování individuálních cílů prostřednictvím vlády coby mediátora, agregátora a vykonavatele převažujících (individuálních) zájmů. Primárním zdrojem argumentace v politice je individuální rozum občanů.

b) *Republikánský model* je založen na sdílené kolektivní identitě občanů. Svoboda jedinců je definována pozitivně: coby svoboda k vytváření komunity se sdílenými hodnotami. Politika pak není jen procesem dohlížení občanů na spravedlivé řízení státu, ale prostředkem k aktivnímu vytváření prostředí, místem seberealizace občana v aristotelovském smyslu. Primárním zdrojem argumentace v politice je pak veřejný diskurs orientovaný na vzájemné porozumění občanů v dialogu.

Jádrem *deliberativního modelu demokracie* jsou hodnotově nezávislé procedury, které zajišťují férovost a rozumnost politického procesu podobně jako model liberální (ibid: 26). Z republikánského modelu čerpá zdroj argumentace a legitimity daného uspořádání, jímž je dialog či přesněji specifická komunikativní akce *deliberace*. Model ale není uspořádán jako volné pole sociálních skupin. Stále je kladen důraz na centrální roli ústavně ukotveného  státu, který je však pouhým administrátorem provádění politik a jejich efektivity. 

Klíčovým rozdílem oproti liberálnímu modelu je, vedle oddělení státu a společnosti integrované trhem, především *vydělení sféry občanské společnosti, která je odlišná jak od státu, tak od trhu*. Toto oddělení má vytvořit vzájemnou solidaritu občanů, která je nezávislá na integrativní síle dvou ostatních prvků, trhu a státní administrativy. Tvorba politiky vychází z diskursu vedeného ve sféře občanské společnosti, která funguje jako "senzorická síť." Ta detekuje problémy a stimuluje vlivné názory (ibid: 29).

##  Pojetí rozumného argumentu

Joshua Cohen vychází z představy, že společnost nesdílí morální a náboženské představy. Stát ve svých institucích reflektuje pouze hodnoty  rovnosti a svobody. Politický systém však nemůže fungovat pouze na procedurálních principech, jak by se mohlo zdát. Rovnost občanů znamená také, že uznáváme jejich kapacitu pro participaci v diskusích, které mohou ospravedlnit uplatňování moci. Výsledkem je *rozumný pluralismus* \citep[96]{cohen1997procedure}.

Tradiční demokratické instituce fungující na principu agregativního formování kolektivních zájmů (pomocí volebních lístků), který dle Cohena nárok na obecnou rovnost a svobodu občanů nenaplňuje. Potřeby menšin v tomhle přístupu reflektovány zpětně různými opravnými metodami. Ty ale často nejsou dostatečné a svou podstatou vytváří diskriminační vztah většiny k menšinám. 

Cohen neklade zásadní důraz na diskusi jako nový prvek, ta je v nějaké formě (vyjednávání, smlouvání, tvorba kompromisů apod.) přítomna vždy. Důležitý je pro něj způsob, jakým jsou v diskusi formulovány argumenty. Zásadní selhání agregativního způsobu tvorby rozhodnutí spatřuje v tom, že při něm není možné zjistit, které názorové pozice mohou jejich zastánci opustit či upravit  s ohledem na svá morální či náboženská přesvědčení - a které nikoli (ibid.: 98-99). 

Deliberace počítá s tím, že její účastníci jsou ochotni slevit ze svých požadavků s ohledem na ostatní. Každý účastník deliberace formuluje rozumné argumenty a zohledňuje také přesvědčení a preference ostatních. Ve stálé reflexi primární hodnoty občanské rovnosti pak platí, že žádný argument, který nepočítá s přesvědčeními ostatních, pak není možné považovat za rozumný. Ochota *komunikovat*, t.j. "naslouchat, stejně jako mluvit, snažit se porozumět tomu, co říkají druzí a odpovídat zdvořile na názory druhých tak, aby konverzace mohla pokračovat" (\citealp[289]{kymlicka}, \citealp[citováno dle][103]{cisarDemokracie}), je nazývána ctností "veřejné rozumnosti". "Liberální občané musí uvádět důvody pro své politické požadavky, ne jen vyjadřovat preference nebo vyhrožovat." (ibid. 103) Veřejná deliberace je tak podstatou "veřejného užívání rozumu". 

Výsledná politika může vycházet z hlasování, s jehož výsledkem nemusí někteří souhlasit, ale podstatné je, že formulace argumentů v diskusi probíhá zmíněným vzájemně společensky reflexivním způsobem. Výsledek by tak měl mít blíže ke konsensu a ti, jejichž názory jsou v důsledku potlačeny, by se neměli cítit ve svých nárocích ignorováni.

## Vztah k Foucaultově definici diskursu

Zcela odlišný postoj formuloval ve své práci Michel Foucault, který předpokládal, že lidé nejsou schopní racionálně volit mezi diskurzy,^[Definovanými například morálními východisky – definičně bychom tedy v jeho pojetí nemohli mluvit o *diskurzu veřejné sféry*, ale o multiplicitě diskurzů, z nichž jeden konkrétní vždy nabývá podoby diskursu hegemonního, který v daném čase převládá.] protože samotné subjekty jsou konkrétním diskursem vytvářeny. John S. Dryzek zmiňuje jeho přístup v kapitole věnující se neformální logice institucionálního designu \citep[103--125]{dryzek}. 

Vytváření nových institucí, které by využívaly logiky deliberativního dosahování rozhodnutí, z této pozice nemá žádný smysl – nové instituce pouze přetvářejí stávající formy útlaku a vytvářejí nové autorizované hegemonním diskurzem. Jedinou další alternativou je nahrazení jednoho hegemonního diskursu jiným. Toto východisko však nedává prostor pro Habermasovo vymezení veřejné sféry coby senzorické sítě. Kdybychom vyšli z Foucaltovy pozice vedle sebe stojících diskursů, mohli bychom sice pozorovat podobnou strukturu, ale neměla by jedno centrum, v němž dochází k integrativnímu nacházení pozorozumění, ale větší počet nestabilních center, které bojují o hegemonní pozici a každé z nich je spojeno s určitou množinou uzlů (aktérů) v síti. Exkluzivita spojení daného centra s množinou uzlů, jenž nemohou být zároveň napojeny na jiná centra, je slabinou koncepce,^[Snadno představitelná, ač potenciálně zavádějící, je např. možnost subjektu z odlišných diskursivních pozic zdůvodňovat podporu konkrétních řešení ve významně rozdílných oblastech policy a tedy náležet k více diskursům, které potenciálně mohou způsobit interní konflikt v samotném subjektu.] jejíž empirickou falsifikovatelnost Dryzek využívá jako k analytickému narušení původně pevných hranic diskurzů.

Dryzek se navíc odvolává na Foucaultovo pozdější zjemnění kategorie diskursu a dále jej rozvíjí. Tvrdí, že "while discourses do indeed exist, they are rarely hegemonic, that more than one discourse is normally available in any particular setting, that they are only partially incommensurable, that they are open to informed scrutiny and reconstruction at the margins, and that rational choices across them can indeed be made." (ibid.: 103) Hodnocení možnosti a míry prostupnosti diskursů jsou stále předmětem diskusí, stejně jako snahy o empirické ukotvení jednotlivých pozic. Bylo by nad rámec možného rozsahu tohoto textu se těmito diskusemi hlouběji zabývat, nicméně poznání těchto protichůdných pozic a zejména volba jednoho z teoretických východisek --- v autorově případě Dryzekova slabého pojetí diskursu, zásadně strukturuje další nazírání autora na problém.

# Deliberativní experiment

Dosažení podmínek deliberativní praxe je z  hlediska vytvoření pravidel pro fungování instituce zdánlivě nenáročné. Tato praxe může existovat coby základní vrstva politického uspořádání založeného na reprezentaci (deliberativní principy mohou být uplatňovány v běžné diskusi zvolených reprezentantů). Velmi netriviální je však utvoření funkční veřejné sféry, tedy prostředí *uschopňujícího* k rozumné argumentaci a vytvářejícího pro ni prostor. Pro mnoho aktérů politického uspořádání (etablované reprezentanty, zájmové skupiny, voliče atd.) je udržování statu quo ve způsobu vedení komunikace (především konfliktní a marketingové) vnímáno jako snadnější, výhodnější a často i jediná možná varianta.  

Transformace způsobu argumentace reprezentantů předpokládá ocenění této změny celou veřejností. Je však nepravděpodobné, že by k této změně došlo nějakým skokovým způsobem. Z tohoto důvodu jsou nejčastější formou snah o uvádění deliberativních praktik do praxe nikoli deliberativní revoluce, ale různorodé demokratické experimenty, soustředěné na (vy)řešení specifického problému, případně také omezeného na užší populaci. 

Důraz je kladen na vysokou míru konsensuálního rozhodování o výsledném řešení za pochopení pozic ostatních účastníků diskuse. Problémy, které tyto orgány řeší, jsou stejně různorodé užívané procedury a požadované výsledky. Vytváření těchto orgánů bývá iniciováno jak teoretiky deliberace, jako v případě tzv. *Deliberative Polls* pořádaných v USA Jamesem Fishkinem, tak místními orgány politické obce jako v případě *participativního rozpočtování* v městských čtvrtích v Jižní Americe \citep[27, 20]{bakalarka}.

Prvkem, který překračuje hranici mezi demokratickou teorií a institucionálním designem, je povaha (či přímo "váha") výstupu, který je institucí vytvářen. V dřívější práci \citep[16]{bakalarka} autor vytvořil zjednodušenou typologii možných výstupů:^[Je založena na podrobnější osmičlenné typologii zpracované Johnem S. Dryzekem a Robertem E. Goodinem v textu *Deliberative Impacts: The Macro-Political Uptake of Mini-Publics.* Politics & Society. Ročník 34, č. 2 (červen 2006), 219–244.]
    
1)  *Rozhodnutí přímo vytváří politiku:* Schválení určité politiky deliberativním orgánem je považováno za oficiální akt vytvářející politickou vůli.

2)  *Rozhodnutí je podmíněno schválením:* Schválení politiky vytvořené deliberativním orgánem může probíhat coby přijetí zákona, rozhodnutí zastupitelského orgánu města či potvrzením v referendu.

3)  *Rozhodnutí má váhu doporučení:* Přesné znění závěrů deliberace není pro tvorbu výsledné politiky závazné.

4)  *Rozhodnutí není zásadním prvkem experimentu:* Cílem je ovlivnění veřejné diskuse, zvýšení participace a informovanosti občanů, případně zjištění informovaného názoru veřejnosti na určitou problematiku (tzv. market testing).

## Blaugova polární opozice

V tuto chvíli si dovolíme ještě menší odbočku, která umožňuje lépe popsat specifickou povahu deliberativních experimentů. Ricardo Blaug konstruuje spor mezi *úřadující ("incumbent")* a *kritickou demokracií*. Úřadující demokracie se v jeho pojetí snaží zlepšit *a zároveň ovládat* participatorní vstupy skrze směrování ("channeling"), zjednodušování a racionalizaci institucionalizovaných zprostředkovatelských kanálů politické vůle ("institutionalized conduits"). *Kritická demokracie* vzniká na okraji a odporuje úřadujícímu, elitnímu způsobu vládnutí ("incumbent elite governance") \cite[199]{smith}. 

Blaugovo rozdělení je ve více definičních rozměrech problematické, jak bude podrobněji rozebráno v kapitole páté, týkající se institucionálního designu. Pro zkoumání institucionálního návrhu deliberativních experimentů je ale zajímavé právě překročení jím definované dichotomie: podstatný je zde nikoli pouhý záměr umožnění deliberativní praxe (ta je *možná* v instituci definované téměř libovolnými pravidly), ale záměrné *vkládání příležitostí a incentivů* ke skutečné realizaci této praxe. Nejde tedy o pouhé směřování zprostředkované politické vůle (přestože praxe může být vytvářena *úřadující* vládou, např. pro zvýšení legitimity vlastního rozhodování), ale o vytváření prostoru pro vznik deliberace - iniciátoři těchto experimentů se *explicitně vzdávají  ovládání procesu*: výsledek neplyne z co nejpřesnějšího *"přečtení"* politické vůle veřejnosti, ale z *utváření jejího obsahu* v rámci institucionální praxe. Normativní demokratická teorie je zcela úmyslně přetvářena v motivovaně utvářené instituce.

## Hodnocení experimentu

Autor tohoto textu ve své předchozí práci \citep{bakalarka} vymezil možný způsob hodnocení deliberativních experimentů ve třech úrovních: v rovině *politické*; dle *praktické validity designu* a z hlediska toho, *zda se praxí experimentu podařilo ovlivnit veřejný diskurs*. Podrobněji budou tato měřítka přiblížena v kapitole 7.2, která se přímo zabývá hodnocením předmětu této práce, nově vytvořené stipendijní komise.

# Institucionální design - logika praxe

Dříve, než přistoupíme k tomu, co je myšleno termínem návrh institucí, je rozumné definovat pojmy --- *návrh* (zaměnitelně též *design*) a *instituce*. Využijeme zde definicí užívaných Robertem E. Goodinem v knize *The Theory of Institutional Design* (\citeyear{goodin}), která zahájila  v nakladatelství Cambridge Press sérii týkající se institucionálního designu.^[Přehled vydaných publikací je dostupný na internetové adrese: http://bit.ly/15B0BN3 (zkráceno autorem).]

## Definice *instituce*

Goodin cituje Huntingtonovu charakterizaci *institucionalizace* coby "procesu, jehož prostřednictvím  organizace a procedury získávají hodnotu a stabilitu" \citep[22]{goodin}. Tímto širokým pojetím je schopný usmířit pojetí nového institucionalismu, který se zaměřuje na zkoumání institucí v různých odvětvích sociálních a humanitních věd; oproti klasickému institucionalismu, který zkoumá empirickými případovými studiemi konkrétní "úřady" --- ať už jde o vlády, administrativní, soudní či jiné *organizace*, definuje nový institucionalismus předmět svého zájmu obecněji coby zkoumání ustálených způsobů jednání. Jednotlivé vědní disciplíny definují instituci pomocí odlišných termínů, Goodin však tvrdí, že "definitional diversity derives, however, almost entirely from the inclination to opt for a discipline-based, theory-impregnated internalist-style definition of the term [institution]" (ibid.: 21).

Dle Goodina je tento přístup k institucím motivován především zkoumáním cílů, tedy důvodů, proč daná instituce existuje. Pro účely svého textu však zaujímá pozici externího pozorovatele, pro kterého je důležitější deskripce toho "co se koná", spíše než "proč se to koná". Instituce je popisována skrze své praktiky spíše než svým účelem. Tento obrat k praxi, samozřejmě, musí zůstat doplněn normativním hlediskem. Nicméně osamostatnění zkoumání institucionální praxe jednak umožňuje překračovat mezioborové hranice definice instituce a zároveň je klíčové pro možnost deskripce designu instituce.

## Definice *designu*

"Design je vytváření uskutečnitelné (‚actionable‘) formy podporující hodnotné výstupy v konkrétním kontextu," cituje Goodin dvojici Bobrowa a Dryzeka (\citealp{bobrow}, \citealp[citováno dle][31]{goodin}), kteří v původním kontextu píšou o *analýze policy* prostřednictvím jejího návrhu.

Design instituce sám o sobě nemůže zajistit hodnotné výstupy. Jednak není možné navrhnout výstupy (podobně jako nesmí být účelem volebního systému konkrétní volba) a zároveň není žádný design dokonalý, aby bylo možné zaručit, že v něm není obsažen problém jdoucí proti motivaci aktérů, kteří instituci navrhovali.

Termín designu je často vnímán v jeho průmyslovém kontextu --- coby vytváření definitivního nákresu, na jehož základě je sestavován (ná)stroj plnící konkrétní funkci. Tato paralela je v případě institucionálního designu velmi nepřesná.[^zjednodusene] Jednak je problematické vnímání designu jako pouze cílevědomě prováděné činnosti (Goodin to nazývá "mýtem cílevědomého designéra"). Zejména je nutné překonat představu o tom, že existuje jediný designér (člověk či skupina osob), který je schopen navrhnout a podle daného návrhu realizovat institucionální praxi. Bylo by možné zkoumat designérův "nákres", nicméně pokud se chceme zabývat nejen psanými pravidly, ale skutečnou institucionální praxí, je nutné vnímat institucionální design jako sociální proces, který vede k utváření ustálených forem sociálního jednání. Takového procesu se pak účastní všichni, kteří participují na praxi instituce ve velkém množství konkrétních záměrných i nezáměrných pokusů o částečné změny fungování instituce \citep[28]{goodin}.

[^zjednodusene]:Zároveň je však zjednodušené i vnímání průmyslového designu jako tvorby definitivního nákresu. Proces tvorby tohoto nákresu je iterativním nacházením nejlepšího možného řešení v rámci dostupných zdrojů a technik, metodou informovaného pokusu a omylu. Výsledný návrh využitý k produkci je pak dále upravován v reakci na skutečnou využitelnost produkovaného výrobku. 

    Ještě bližší definici designu jako sociálního procesu, který vede k utváření ustálených forem sociálního jednání, jsou pak různá užití průmyslově vyráběných výrobků mimo jejich zamýšlený mód užití --- mainstreamovým příkladem může být server *ikeahackers.net*, kde si lidé vyměňují návody pro nečekané využití produktů ze sortimentu firmy IKEA.

    John R. Goodin dále zmiňuje, že v literatuře týkající se institucionálního designu bývají často načrtávány paralely s různými typy designu. Ať už jde o průmyslový design, estetiku, architekturu, urbánní plánování nebo jiná odvětví. Podle Goodina však autoři zůstávají u anekdotických přirovnání a lehkovážných analogií bez skutečné snahy o přenášení uplatnitelných zkušeností mezi danými obory. \citep[31]{goodin}

## Změna a institucionální design

Goodin ve své práci identifikuje tři typy sociální změny: *evoluční* (vzniklou přizpůsobením praxe kontextuální omezením a příležitostem), *záměrnou* (vzniklou s normativní motivací) a *náhodnou* (ta může být vysvětlitelná a její přičiny nalezitelné, ale je definovaná nahodilým vznikem: bez vědomé snahy aktérů upravit praxi). Tvrdí, že "to, co cílevědomí aktéři cílevědomě činí (anebo, typičtěji, v čem selhávají), je při modelování sociální změny stejně důležité jako to, co je zcela náhodné." \citep[25]{goodin}

Následně dochází k tomu, že i v rámci zkoumání záměrně utvářených změn designu --- kteréžto porozumění pak může konkrétním aktérům pomáhat v prosazování vlastní hodnotové agendy --- bychom se neměli soustředit na *pouhé* navrhování institucí. Pozornost bychom měli věnovat také popisu okolností a podmínek vzniku návrhu, tj. schémat "beroucích ohled na multiplicitu designérů a jejich nevyhnutelně protikladná působení" (ibid.: 28). Jedinečná jednopřípadová studie by měla vytvářet porozumění při utváření konkrétní instituce. Přestože cílem této práce není formulace obecných závěrů či konkrétních schémat, porozumění konkrétnímu případu by nás k takovému cíli mělo přiblížit.

## Proces vzniku designu

Design instituce tedy dle výše uvedeného není možné "vymyslet". Vymýšleny jsou *dílčí* záměry, které jednak vcházejí do diskusí a vyjednávání zúčastněných aktérů (*záměrné změny*) a zároveň jsou pozměňovány při praktickém provádění navrhovaných úkonů, které jednotliví aktéři mohou vnímat jako nevhodné (*evoluční změny*), případně mohou vznikat *nahodilé změny* plynoucí z nedorozumění, personální nestability, zapomínání a dalších důvodů.

Při vytváření jednotlivých dílčích záměrů aktéři jednak zvažují svůj normativní cíl a zároveň jsou omezeni uskutečnitelností konkrétních procesů (například z hlediska časové náročnosti, množství osob potřebných k legitimnímu výkonu funkce instituce či příležitostmi v širším institucionálním kontextu)[^mz]. "Administrative costs and the burden placed on citizens can be a feasibility constraint on democratic innovations" \cite[26]{smith}. Celý proces je pak sledem zpětnovazebních výkyvů, kterými je postupně stabilizována a utvářena výsledná podoba instituce. Většinou je možné sledovat konkrétního  dominantního aktéra, ale to neznamená, že jeho vliv je jediným relevantním vlivem.

[^mz]:Zde by bylo možné načrtnout paralelu k terminologickému aparátu, který využívá teorie mobilizace zdrojů. Sociální hnutí musí získat zdroje a mobilizovat k akci, jejímž cílem je prosazení konkrétních cílů. Aktéři participující na navrhování instituce musejí počítat s nutností vytvoření stabilní podpory pro fungování instituce, tedy předpokládat alokaci zdrojů, které umožní její dlouhodobé fungování, aby bylo možné dosahovat výše zmiňovaných "hodnotných výstupů v konkrétním kontextu" \citep{bobrow}. Přestože jde o velmi rozdílné kontexty, uvažování aktérů, jimž jde o naplnění politického cíle (např. odstranění diskriminace) je v důsledku podobné jako uvažování těch, kteří chtějí realizovat určitý cíl (např. spravedlivé rozhodování v konkrétní *issue*) prostřednictvím institucionálního designu. Tato paralela zároveň umocňuje pochopení přítomnosti multiplicity aktérů, kteří se tvorby institucionálního designu účastní.

# Vzájemné provázání

Obě teoretické oblasti jsou v této práci úzce provázány. Demokratická teorie poskytuje východiska institucionálnímu designu, institucionální design umožňuje načrtnout obrysy konkrétní praxe demokratického rozhodování a její vznik^[Existuje zde podobný vztah jako mezi nástrojem, kterým je opracováván materiál, a opracovávaným materiálem v situaci, kdy cílem není užití konkrétního nástroje ani materiálu --- jedno determinuje užití druhého.]. Naplnění záměrů, které plynou z demokratické teorie, je omezeno a zároveň umožněno pochopením překážek a příležitostí z reálného kontextu konkrétní vznikající instituce.

David Beetham upozorňuje na mezery ve zkoumání politiky v současné politické vědě --- tvrdí, že dlouhodobě existuje oddělení disciplín studia politiky, normativní teorie a empirického zkoumání politiky,[^3d]\textsuperscript{, }[^kubat] které způsobilo naprosté odloučení zkoumání institucionálních aspektů demokracie a principů na nichž je založena, "jakoby tyto oblasti náležely do zcela jiných světů" \citep[9]{smith}. Kvůli tomu existuje jen málo doporučení ohledně toho, jak provádět teoreticky informovanou analýzu inovativních demokratických praktik (ibid.: 6). Tento nedostatek vnímá negativně například americký politolog Ian Shapiro: jednak předpokládá, že spekulace o tom, co by být mělo, bude nejspíše lepší s dostatkem informací o tom, co je možné; zároveň tvrdí, že vysvětlení dosahovaná politickou vědou (např. ve formě potvrzených a vyvrácených hypotéz) se snadno stávají banálními, pokud jsou formulačně vyvázána z normativních východisek, a vypovídají více o zvolené metodě než o zkoumaném objektu \cite[2]{shapiro}.

[^3d]:Toto oddělení je možné ilustrovat i v našem kontextu obecně přijímaným rozdělením předmětu politické vědy v tzv. trojdimenzionálním pojetí politiky na *policy*, *politics* a *polity*. První rozměr se soustředí na zkoumání konkrétních politik, druhá zkoumá obecný kontext (nejblíže novému institucionalismu) a třetí normativně hodnotí existující či požadovaný politický řád. Více viz např. \citep{modernianalyza}. 

[^kubat]:Zajímavým příkladem této rozluky je nedávno vydaná publikace českého politologa Michala Kubáta *Současná česká politika: co s neefektivním režimem?* (Brno,  Barrister & Principal 2013). Ten zde definuje dva termíny: *politický systém*, který kromě politických faktorů zohledňuje také ekonomické a sociální struktury či kulturní kontext, a *politický režim*, popisující pouze organizaci politické moci ve smyslu formálních i neformálních politických institutů. Při zkoumání vhodnosti konkrétního designu instituce (českého politického systému) se věnuje pouze *politickému systému* a explicitně se tak vyvazuje z nutnosti zabývat se zároveň vazbou na kontext jeho praktického fungování (i přesto, že krátce předtím píše, že je "nutné vzít v úvahu nejrůznější politické aspekty problematiky, jinak analýzy nebudou správné či přinejmenším úplné", s. 20). Primárním parametrem hodnocení vhodnosti designu instituce se pro něj stává *efektivita vládnutí* definovaná dvěma rozměry: účinností ve smyslu akceschopnosti, tj. schopnosti jednat, a účinností ve smyslu dosahování výsledků, "nejlépe socioekonomických" (s. 21). Abstrahování od politického *režimu* a poté práce takto stanovenými rozměry se autorovi zdá být nepoctivé.

Politickou instituci pak definuje Goodin prostřednictvím pojetí politické institucionální sféry Shmuela N. Eisenstadta: "The political sphere deals with the control of the use of force within a society and the maintenance of internal and external peace of the boundaries of the society, as well as control of the mobilization of resources for the implementation of various goals and the articualtion and setting up of certain goals for the collectivity." \citep[410]{encyclopedia} Pro účely dalšího zkoumání v tomto textu je podstatný i zdánlivě v kontextu akademické instituce nesouvisející první element, tedy ovládání vnitřního a vnějšího udržování míru --- mír je v tomto kontextu jistě nadsazený termín, ale stav udržování rovnováhy, vzájemného respektu a neproblémových vztahů mezi různými součástmi instituce je relevantní. Druhý element, tedy mobilizace zdrojů za účelem realizace různých cílů a jejich artikulace je již zcela zjevně aplikovatelný pro instituci jako je stipendijní komise oceňující studenty.

# Parametry demokratické instituce 

Dobře navržený ("well-designed") institucionální mechanismus naplňuje svůj cíl v kontextu jiných vlastností sociálního prostředí, včetně dalších mechanismů, tedy správně "zapadá" do již existujícího prostředí. Každá jednotlivá součást mechanismu by měla odpovídat celkovému záměru, s nímž byl koncipován \citep[34]{goodin}. Existuje více různých sad parametrů, kterými je možné hodnotit, zda je instituce dobře navržená. Zde se podržíme dvou takových heuristických[^heur] soupisů pravidel vycházejících z demokratických principů a designu institucí --- žádoucích principů popsaných Robertem E. Goodinem \citep[40--46]{goodin} a šesti demokratických *dober* specifikovaných Grahamem Smithem \citep[20--27]{smith}.

[^heur]:Heuristika je zde užívána ve významu sady pravidel, která mohou pomoci vyřešit problém, ale nezaručuje jeho řešení; zjednodušeně je možné heuristiky popsat jako nezbytně nutné, ale nikoli dostačující předpoklady, ačkoli jsou definovány spíše mírněji, tj. za určitých okolností (s patřičnou argumentací) nemusí být jejich naplnění zásadně problematické.

Žádný design není dokonalý a při jeho evaluaci vždy narazíme jednak na porušení jednotlivých principů či dober, zároveň na nedostatky v tom, jak daný mechanismus plní svou funkci: Smith tvrdí, že "není možné u žádného skutečného designu realisticky doufat v naplnění všech přísných nároků jakéhokoli konkrétního teoretického modelu" \cite[10, 193]{smith}. I proto vhodné formulovat nároky na institucionální praxi právě formou heuristik. 

## Goodinovy principy a morální požadavky

Goodin vychází při definici svého spíše otevřeného přehledu principů, které považuje za žádoucí, z úvahy o tom, jaký má být cíl "dobrého designu". Na jedné straně je potřebná harmonie s prostředím, aby nový mechanismus "zapadal" do prostředí. Na druhé straně stojí disharmonie, tedy existence sporů mezi jednotlivými mechanismy. Ta ale může přispívat k životaschopnosti celé instituce (příkladem mohou být různé systémy brzd a rovnováh, například různá rozdělení mocí ve státě atp., nebo inkorporace aktérů působících v roli "ďáblova advokáta", kteří nacházejí problémy v situacích, které jiným aktérům mohou z jejich pozice připadat nesporné). \citep[38--39]{goodin}

Institucionální design v tomto záměrném vytváření *obtíží* ("institutional irritants") sleduje cíl, který přesahuje cíle definované zevnitř instituce: řešení problematiky, kvůli které byla instituce vytvořena, spořádané interní vztahy mezi aktéry či adekvátní "zapadání" do lokálního prostředí. Odvolává se na cíle přesahující samotnou instituci a v konečném důsledku se vztahuje k určitým morálním pravidlům ("moral code"), která umožňují kritizovat design nejen z hlediska plnění cílů organizace, ale z pohledu naplňování obecných cílů, které jsou obhajitelné samy o sobě. (ibid.)

1) Nejblíže procesu utváření designu je princip *revidovatelnosti* --- instituce umožňující uplatňování změn na základě zjištění získaných institucionální praxe (v angličtině se užívá spojení "learning by doing") může lépe plnit deklarovaný cíl než ta, pravidla jejíhož fungování jsou kompletně "tesaná do kamene". Na druhou stranu je potřebné, aby existovaly hranice, které znemožní změny přímo popírající cíle dané instituce, její roli v širším institucionálním kontextu a tím i důvody její existence.

2) Instituce by měla reagovat na změny širšího prostředí, tedy být *robustní*. Změny by se však vždy měly vztahovat k relevantním a zásadním změnám v prostředí (např. volební systém coby jedna z institucí zastupitelské demokracie by měl reagovat na dlouhodobě relevantní změny ve strukturaci elektorátu). Identifikace relevantní změny je samozřejmě diskutabilní a bude vždy součástí politické polemiky, takže je nutno se zde opět vztahovat nejen k pravidlům "dobrého designu", ale vztahovat se též k obecnějším cílům, které instituci přesahují.

3) Třetím principem je *citlivost k motivační komplexitě* aktérů --- každý aktér je v sociální realitě pozicovaný a může při rozhodování uplatňovat různá hlediska a zájmy. Aktér může prosazovat svůj sebezájem, být korumpovaný a podobně. Klasickým řešením tohoto problému je rozdělení mocí, ústavní pravomoc občanů protestovat proti činnosti vlády nebo rozmístění center moci v rámci společnosti (na principu subsidiarity nebo sektorového oddělení mocí). Tyto způsoby jsou postavené především na mechanickém oddělení konkrétních aktérů a stavění jejích potenciálně nízkých (sebe)zájmů do protikladu. Mohou tak generovat pozitivní výsledky i v případě, kdy jsou obě strany sporu obsazeny "darebáky". Zároveň však existuje riziko normalizace stavu, ve kterém je "darebáctví" předpokladem participace na institucionální praxi. Goodin tvrdí, že takové situaci může předejít přímější apel na morální obsah praxe obsažený již v návrhu instituce. (ibid.: 41)

4) Takovým principem může být explicitní požadavek *veřejnosti praxe* --- to znamená stavět aktéry před možnost, že budou muset jakoukoli praxi veřejně obhajovat. To jednak psychologicky posiluje nutnost brát ohled na veřejný zájem, protože nutnost skládat účty za něco *hanebného* je nepříjemná. Zároveň tento prvek způsobuje, že cíle musejí být obhajitelné z pozic aktérů, kteří utvářejí veřejnost --- pokud chtějí participanti získat veřejnou podporu. Princip veřejnosti může zabránit očividnému prosazování sebezájmu, může pomoci kritizovat z pozice menšiny, ale nezabrání mnoha dalším negativním efektům.

5) Goodin svůj seznam uzavírá široce definovaným principem *variability*, který spočívá především ve zkoušení nových prvků institucionální praxe a přenášení nových prvků z jiných prostředí namísto aplikace léty prověřených, ale často rigidně uplatňovaných postupů v libovolném prostředí. Kvůli iterativnímu vypůjčování nikoli těch nejlepších, ale právě těch nejhorších vlastností jiných institucí (např. potlačování práv menšin v zájmu "efektivity vládnutí" apod.), existuje riziko postupné degradace institucí ("race to the bottom"). Ani variabilita tedy není sama o sobě receptem na kvalitní design instituce. Pojistkou proti takovému vývoji může být jen trvalá kritická diskuze hodnot, z nichž demokratická instituce vychází.
 
## 6 dober demokratických institucí podle Grahama Smithe

Graham Smith konstruuje několik konkrétnějších heuristik, které jsou artikulovány méně rozporně než Goodinovy žádoucí principy. Například Smithem definovaná *inkluzivita* diskutuje několik různých způsobů jak instituci otevřít veřejnosti, zatímco Goodinova obecnější *veřejnost praxe* je spíše principem, jehož naplňování samo o sobě nemusí znamenat dobré či špatné fungování instituce (je dvojsečným instrumentem). I tak je tento koncept při zkoumání designu vhodnou pomůckou. Smith své heuristiky chápe jako základní komponenty, které by společně měly utvářet očekávání od demokratických institucí a inovací. Všechny však mohou být realizované nejrůznějšími způsoby a nejrůznějšími kombinacemi podob daných dober. \cite[19]{smith}

Smith dělí seznam dober na dobra demokratická (inkluzivita, veřejná kontrola, uvážené rozhodování a transparentnost) a dobra institucí (efektivita a přenositelnost). Dobra demokratická jsou hlouběji ukotvená v demokratické teorii, zatímco dobra institucí podobně jako výše popisované principy sestavené Goodinem sledují především logiku designu instituce. Oba typy dober reflektují obojí teoretická východiska.

### Demokratická dobra

Nerovná participace na rozhodování je častým problémem v nejrůznějších oblastech politického života. Nejjednodušším řešením by se mohlo zdát umožnění participace komukoli. Nicméně tento přístup se ukazuje jako problematický, protože kvůli stabilitě chování různých společenských skupin by i přes formální změnu pravidel mohly být zachovány stávající nerovnosti.[^otevrenost] Při navrhování je tak nutné myslet na *inkluzivitu* instituce --- na způsoby, jak umožnit a podpořit jednak přítomnost všech zainteresovaných na rozhodování a zároveň i to, že jejich názor skutečně získá rovnocenný prostor. \citep[22]{smith}

[^otevrenost]:Smith ale nezrazuje od užívání principů otevřenosti participace pro všechny občany. Přímé a deliberativní teorie demokracie nevnímá jako vzájemně antagonistické, ale spíše jako vzájemně se podporující teoretické modely \citep[10]{smith}.

*Veřejná kontrola* ("public control") je míra, v níž má veřejnost možnost vidět a zasahovat do jednotlivých částí procesu rozhodování. I přes vytvoření příležitostí k rovné participaci všech občanů na řešení určitého problému nemusí být na tuto činnost brán ohled a konečné rozhodnutí vykonávané politickou elitou může být vůči názoru veřejnosti protichůdné. I přes inkluzivitu instituce je pak veřejná kontrola nízká. Smith definuje zjednodušenou koncepci několika fází rozhodovacího procesu: definice problému, analýza možností řešení, výběr konkrétního řešení a implementace --- princip veřejné kontroly je aplikovatelný na všechny části procesu.

*Uvážené rozhodování* ("considered judgment") nevyžaduje od aktérů (občanů) pouze získání kompetencí k technickému posouzení daného problému, ale především vyžaduje schopnost oceňovat názory jiných občanů s docela odlišnými perspektivami a zkušenostmi. Jde tedy o požadavek podobný užívání *veřejného rozumu* podle Joshuy Cohena (viz kapitolu *2.1.2 Pojetí rozumného argumentu*). Smith se zde odvolává na obdobný koncept "rozšířené mentality" u Hannah Arendtové, tj. schopnosti zaujmout pozice jiných aktérů a překročit limity vlastní sociální perspektivy.^[Arendtová vychází z Kantovy koncepce "rozšířeného myšlení", které umožňuje zaujetí univerzálního hlediska \citep{kant}.]

*Transparentnost*, neboli možnost podrobného prozkoumání činnosti instituce, je klíčová pro utváření důvěry v instituci a jistoty, že politický proces probíhá správně. Transparentnost je jednak *vnitřní*, která "od participujících občanů [vyžaduje] pochopení podmínek, za nichž na praxi instituce participují --- například, jak byl diskutovaný problém vybrán, kdo je facilitátorem organizace správného fungování mechanismu a jak jeho výstupy ovlivní rozhodování v politické obci" \citep[25]{smith}. Vedle toho definuje *vnější* transparentnost, která je nutná, kdykoli má mít výstup zásadní vliv na veřejná rozhodnutí. Vnější transparentnost může být realizována v různém rozsahu --- od pasivní publikace výstupů až po aktivní propagaci v médiích či dokonce formou inzerce.

### Dobra institucí

Demokratické inovace musí brát ohled nejen na benefity, ale též na náklady praxe. Náročné participativní procesy mohou být tak významnou administrativní zátěží, že dobrá praxe nebude realizovatelná, případně může poškodit důvěru v politické instituce v dané obci. *Efektivita* je tedy prvním z institucionálních dober \citep[26]{smith}. Není však však předem možné stanovit úroveň akceptovatelné zátěže, vždy je nutné přihlížet ke konkrétnímu kontextu. Efektivita pak může být i zásadním měřítkem při rozhodováním mezi různými variantami institucionální inovace.

Druhým parametrem je *přenositelnost*, tedy možnost využít konkrétní mechanismy na různých úrovních vládnutí, v jiných institucionálních kontextech a u jiných problémů (volba prezidenta je jiný problém než rozdělování dávek sociálně znevýhodněným). Při nedostatečném pochopení, nezáměrném vynechání klíčových prvků mechanismu či jeho implementaci v nevhodném prostředí mohou vznikat zásadní problémy. Proto je nutné jakýkoli transfer pečlivě prozkoumat --- podstatná je zde jednak výše zmíněná transparentnost fungování instituce, která umožňuje pochopit její fungování, a též aktivní informování o daném mechanismu, díky kterému je možné čerpat informace. \citep[13,27]{smith}