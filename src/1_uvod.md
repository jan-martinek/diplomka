\newpage

> \emph{"Nakonec jsme vždy za svou dobrou vůli, za svou trpělivost, slušnost, mírnost vůči cizímu odměněni — tím, že ono cizí pozvolna odhazuje své závoje a představuje se nám jako nová nevýslovná krása: — to je jeho} dík \emph{za naši pohostinnost. I ten, kdo miluje sám sebe, se to naučil tímto způsobem: není jiné cesty. I lásce se člověk musí naučit."}\newline \cite[192]{nietzsche}

> \emph{"Je n’ai fait celle-ci plus longue que parce que je n’ai pas eu le loisir de la faire plus courte."}\newline Blaise Pascal


\chapter{Úvodem}

Cílem této práce je formou případové studie přiblížit vznik instituce, která rozhoduje ve velmi úzce vymezené oblasti --- rozdělování stipendijních prostředků určených pro kulturní a spolkové aktivity studentů Fakulty sociálních studií. Přínos práce by se měl nacházet jednak v oblasti institucionálního návrhu:^[Termíny *návrh institucí* a *design institucí* jsou v kontextu této práce využívány jako termíny zaměnitelné.] v deskripci navrhování konkrétních praktik v rámci institucionálního kontextu a na základě principů vycházejících z praxe deliberativní demokracie; zároveň by práce měla ukázat východiska, která sloužila různým aktérům v diskusích jako základ obhajoby či kritiky konkrétní praktiky fungování instituce.^[Aktéři samotnou praxí obhajoby a kritiky, debatováním o principech a procesech fungování instituce dále utvářejí její design.] Práce pak obsahuje i kapitolu, která hodnotí reálnou praxi komise.^[Hodnocení je vedeno v rovině popisu výsledné praxe a naplnění autory preskribovaných předpokladů, nikoli v normativní rovině působení komise. Stále tedy jde o deskripci a porovnávání, nikoli o hodnotový soud.]

Autorovým záměrem není vytvoření policy analýzy zaměřené na vyhodnocení úspěšnosti zavádění konkrétní politiky a popis způsobů, kterými byly překonávány implementační problémy. Cílem je dosažení a zprostředkování co nejširšího porozumění detailům situace, které může být využitelné při snaze o hlubší pochopení jiného případu, při kompilaci a hodnocení většího množství případů či při praktickém (a normativním) hodnocení popisovaného případu.

Autor se v minulosti^[Mimo jiné ve své bakalářské práci "Deliberativní demokracie v praxi" \cite{bakalarka}.] věnoval zkoumání tzv. *deliberativních experimentů* --- za právě takový experiment^[Termín *experiment* je zde užit ve významu praxe, která předtím nebyla vyzkoušena; nikoli ve významu procedury ověřování výzkumníkovy hypotézy.] je možné zkoumanou instituci považovat.

# Struktura práce

\(1) V úvodu je vedle cíle též analyticky vymezen obsah celého textu.

\(2) V první obsahové kapitole *Demokratická východiska a institucionální design* autor popisuje východiska teorie deliberativní demokracie a krátce se věnuje tzv. deliberativním experimentům, tj. vytvářením institucí různého rozměru s úzce vymezenou funkcí, které nějakým způsobem uplatňují ve své praxi principy deliberace --- dosahování rozhodnutí prostřednictvím veřejné diskuse. 

Vedle je tato kapitola věnována teorii institucionálního designu, která jednak definuje termíny *instituce* a *design* jak budou užívány ve zbytku této práce a zároveň představuje design nikoli jako pouhé intencionální vytváření pravidel interakce, ale jako sociální proces, který vede k utváření ustálených forem sociálního jednání. Kapitola je následně věnována konkrétním procesům, které vedou k ustavení instituce i definování parametrů, dle nichž je možné hodnotit jejich praktické fungování.

Obě teoretické oblasti jsou v práci úzce provázány. Demokratická teorie poskytuje východiska institucionálnímu designu, institucionální design umožňuje načrtnout obrysy konkrétní praxe demokratického rozhodování a její vznik. 

\(3) Autor přistupuje k politologii jako ke vědě definované předmětem zájmu a při zkoumání využívá metodologii sdílenou sociálně-vědními obory --- např. politologií, sociologií, historií, mediálními studii atp. a zároveň využívá aparátu převzatého z oblasti návrhu institucí. V kapitole *Jak zkoumat vznik instituce* se autor věnuje užití etnografické metodologie a hermeneutického porozumění textům a zároveň přibližuje východiska deskripce procesu institucionálního designu.

Patřičný prostor je věnován výběru zkoumaného případu a reflexi vlastní pozice autora, jenž byl významnou součástí procesu vzniku instituce a působí tedy jak v roli zkoumajícího subjektu, tak zkoumaného objektu. Tato pozice jednak znamená možnost externě obtížně odhalitelného zanesení práce subjektivní percepcí situace autorem textu, ale zároveň umožňuje využití znalosti situačního prostředí a užívaného slovníku k rozeznání detailů interakce, které by jinak zůstaly skryty. Autor si zároveň uvědomuje své zatížení konkrétním akademickým prostředím, které je v dané kapitole explicitně rekapitulováno.
    
Důležitým aspektem vědecké práce se ukazuje být též význam samotného výsledku práce --- tohoto textu. Další z podkapitol tedy přibližuje roli tohoto textu v dosahování poznání, který ukazuje jako *work in progress* --- jako součást diskuse, artefakt potenciálně vedoucí k hlubšímu pochopení jiných či obecněji definovaných jevů, který sám o sobě nevede k utváření obecného teoretického vědění. Taková práce bývá kategorizována (např. dle Druláka (\citeyear{drulak}): 33) jako tzv. "jedinečná či vnitřní jednopřípadová studie" --- jedinečná právě z důvodu absence ambice zobecňovat pozorování na větší množství případů (takové práce jsou pak nazývány "instrumentální"). ^[Termín *work in progress* je aplikovatelný i přímo na záběr textu --- jeho čtení aktéry, které bohužel není z časových důvodů proveditelné před jeho odevzdáním coby závěrečné diplomové práce, je příležitostí pro jeho další obsahové rozšíření o (záměrně či nezáměrně vynechané) diskurzivní oblasti či přínosné diskuse možných nekonzistencí a neporozumění.]

\(4) *Institucionální kontext* je přiblížen ve stejnojmenné kapitole; pozornost je věnována detailům institucionální historie Fakulty sociálních studií a pozicím jednotlivých aktérů. Kapitola je pevně svázána s etnografickým těžištěm textu, analýzou argumentačních východisek v šesté kapitole, ale pro osvětlení základních parametrů prostředí je předřazena kapitole popisující institucionální design komise.

\(5) Kapitola *Design stipendijní komise* se věnuje konstrukci pravidel fungování instituce a jejich vztažení vůči a) normativním východiskům deliberativní teorie, b) parametrům institucionálního designu a c) kontextu vzniku instituce. Zároveň se věnuje klíčovým bodům diskusí, které byly identifikovány jak samotnými aktéry diskusí, tak ex post facto autorem textu.

\(6) Z hlediska porozumění situaci nejzajímavější kapitola *Pro a proti: praxe komise* popisuje východiska jednání aktérů při diskusích o ustavované stipendijní komisi a jejich hodnocení různých aspektů jejího fungování. Tato kapitola staví hermeneutické porozumění aktérům na textové základně diskusí vedených on-line v průběhu ustavování instituce (především prostřednictvím e-mailu a různých funkcionalit sociální sítě Facebook) a též na několika rozhovorech vedených při zpracování této studie s klíčovými aktéry situace.

\(7) Kapitola *Předpoklady a výsledky* se věnuje hodnocení působení instituce podle několika různých hledisek. Jednak dle parametrů definovaných tvůrci komise při intencionálně vykonávaných krocích utváření instituce; podle tří úrovní působení deliberativně-demokratického experimentu definovaných autorem v předchozí práci \citep{bakalarka}; dle míry realizace žádoucích (či též potřebných,"desirable") principů institucionálního designu vytčených Robertem E. Goodinem (\citeyear{iatd}: 40–-43) a v neposlední řadě dle přítomnosti "šesti dober" demokratických institucí definovaných Grahamem Smithem v jeho knize věnované přímo institucionálnímu designu demokratických institucí (\citeyear{smith}). Využito je zároveň poznatků získaných v předchozích kapitolách a měřitelných výsledků fungování komise.

\(8) Cílem práce je hluboké zprostředkování, sdílení externě nedosažitelného poznání a přiblížení přemýšlení aktérů při utváření demokratické instituce. Cíl práce je tedy naplněn samotným textem a jeho hodnocení spočívá ve výčtu slabých stránek a omezení výsledné práce.

Vedle toho se v poslední kapitole autor věnuje reflexi pozice aktéra, který se nachází v zároveň v rolích navrhovatele institucionálního uspořádání, vykonavatele dohledu nad implementací a fungováním instituce a též subjektu podřízeného pravidlům fungování dané instituce. Takové prolnutí rolí není v demokratických institucích neobvyklá a *odpovědnost* nakládání se svěřenou pravomocí je klíčovým prvkem fungování jakékoli ustálené formy jednání --- s pojmem odpovědnosti je nutné operovat jak při konstrukci, tak při vykonávání svěřené role.

<!-- Klíčové 

- věda měnící skutečnost
- věda vyjadřující se ke stavu skutečnosti

- definice a obhajoba výběru případu

Ono v úvodní citaci zmíněné "cizí" tak jednak odhaluje autor čtenáři, zároveň však i autor v prostředí velmi blízkém objevuje nové skutečnosti.

-->
