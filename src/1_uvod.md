\newpage

> *Nakonec jsme vždy za svou dobrou vůli, za svou trpělivost, slušnost, mírnost vůči cizímu odměněni — tím, že ono cizí pozvolna odhazuje své závoje a představuje se nám jako nová nevýslovná krása: — to je jeho* dík *za naši pohostinnost. I ten, kdo miluje sám sebe, se to naučil tímto způsobem: není jiné cesty. I lásce se člověk musí naučit.* 
> 
> \cite[s. 192]{nietzsche}

\chapter{Úvodem}

Cílem této práce je formou případové studie přiblížit vznik instituce, která rozhoduje ve velmi úzce vymezené oblasti --- rozdělování stipendijních prostředků určených pro kulturní aktivity studentů Fakulty sociálních studií. Přínos práce by se měl nacházet jednak v oblasti institucionálního návrhu: v deskripci navrhování konkrétních praktik v kontextu institucionálního okolí a na základě principů vycházejících z praxe deliberativní demokracie; zároveň by práce měla ukázat východiska, která sloužila různým aktérům v diskusích jako základ argumentace obhajující či kritizující konkrétní praktiky fungování instituce. Práce obsahuje i kapitolu, která hodnotí reálnou praxi komise.^[Hodnocení je vedeno v rovině naplnění předpokladů, nikoli v normativní rovině působení komise. Z hlediska modality záměru jde tedy stále o deskripci, nikoli o soud.]

Autorovým záměrem není vytvoření policy analýzy zaměřené na vyhodnocení úspěšnosti zavádění konkrétní politiky a popis způsobů, kterými byly překonávány implementační problémy. Cílem je zprostředkování co nejširšího pochopení detailů situace, které může být využitelné při kompilaci a hodnocení většího množství případů, při snaze o hlubší pochopení jiného případu či při praktickém (a normativním) hodnocení popisovaného případu.

# Struktura práce

1. V úvodu je vedle cíle též analyticky vymezen obsah celého textu.

2. V první obsahové kapitole *Demokratická teorie* autor popisuje východiska teorie deliberativní demokracie a krátce se věnuje tzv. deliberativním experimentům, tj. vytvářením institucí různého rozměru s přesně danou funkcí, které nějakým způsobem uplatňují ve své praxi principy deliberace --- dosahování rozhodnutí pomocí veřejné diskuse. Vedle je tato kapitola věnována teorii institucionálního designu, která se přímo věnuje procesům, které vedou k ustavení instituce a definování parametrů, dle nichž je možné hodnotit jejich praktické fungování.

3. Autor přistupuje k politologii jako ke vědě definované předmětem zájmu a při zkoumání využívá metodologii sdílenou sociálně-vědními obory --- např. politologií, sociologií, institucionálním designem a mediálními studiemi. V kapitole *Jak zkoumat vznik instituce* se autor věnuje užití etnografické metodologie a hermeneutického porozumění textům a zároveň přibližuje východiska deskripce a procesu institucionálního designu.
    
    Důležitým aspektem vědecké práce se ukazuje být též význam samotného výsledku práce --- tohoto textu. Další z podkapitol tedy přibližuje roli tohoto v dosahování poznání, který ukazuje jako *work in progress*, jako součást diskuse, artefakt vedoucí k hlubšímu pochopení obecnějších jevů, který sám o sobě není konečnou kodifikací vědění.

    Patřičný prostor je věnován reflexi vlastní pozice autora, který byl součástí procesu vzniku instituce a působí tedy jak v roli zkoumajícího subjektu, tak zkoumaného objektu. Tato pozice jednak znamená možnost zanesení práce subjektivní percepcí situace autorem, ale zároveň umožňuje využití znalosti situačního prostředí a slovníku k rozeznání detailů interakce, které by jinak zůstaly skryty.

4. Kapitola *Design stipendijní komise* se věnuje konstrukci pravidel fungování instituce a jejich vztažení vůči *a)* normativním východiskům deliberativní teorie, *b)* parametrům institucionálního designu a *c)* kontextu vzniku instituce. Zároveň se věnuje klíčovým bodům diskusí, které byly identifikovány jak samotnými aktéry diskusí, tak ex post facto autorem textu.

5. Z hlediska porozumění situaci nejdůležitější kapitola *Pro a proti: praxe komise* popisuje východiska jednání aktérů při diskusích o ustavované stipendijní komisi a jejich hodnocení různých aspektů jejího fungování. Tato kapitola staví hermeneutické porozumění aktérům na textové základně diskusí vedených on-line (především prostřednictvím e-mailu a různých funkcionalit sociální sítě Facebook) v průběhu ustavování instituce a též na několika rozhovorech vedených při zpracování této studie s klíčovými aktéry situace.

6. Kapitola *Předpoklady a výsledky* se věnuje hodnocení působení instituce z hlediska parametrů definovaných tvůrci komise, z hlediska tří úrovní působení deliberativně-demokratického experimentu definovaných autorem v předchozí práci a z hlediska "šesti dober" demokratických institucí definovaných Grahamem Smithem v jeho knize věnované institucionálnímu designu demokratických institucí (\citeyear{smith}). Využito je zároveň poznatků získaných v předchozích kapitolách a měřitelných výsledků fungování komise.

7. Cílem práce je hluboké zprostředkování, sdílení externě nedosažitelného poznání a přiblížení přemýšlení aktérů při utváření demokratické instituce. Cíl práce je tedy naplněn samotným textem a jeho hodnocení spočívá ve výčtu slabých stránek a omezení výsledné práce. Vedle toho se v poslední kapitole autor věnuje reflexi pozice aktéra, který se nachází v zároveň v rolích navrhovatele institucionálního uspořádání, vykonavatele dohledu nad implementací a fungováním instituce a též subjektu podřízenému pravidlům fungování dané instituce. Taková role není v demokratických institucích neobvyklá a odpovědnost nakládání se svěřenou pravomocí je klíčovým prvkem fungování --- je třeba s tímto pojmem operovat jak při konstrukci, tak při vykonávání svěřené role.






